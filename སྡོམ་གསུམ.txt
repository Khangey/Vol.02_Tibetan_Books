
༄༅། །སྡོམ་གསུམ་སྤྱི་དོན་ཡིད་བཞིན་ནོར་བུ་ལས་གནད་དོན་བསྡུས་པ་བློ་དམན་ཡིད་ཀྱི་མུན་སེལ་ཉི་འོད་ཞེས་བྱ་བ་བཞུགས་སོ། །
 
གདུལ་དཀའི་འགྲོ་རྣམས་གདུལ་ལ་མཚུངས་མེད་པ། །པད་དཀར་ལྟར་བསྔགས་ཤཱཀྱ་སེང་གེ་དང་། །བསྟན་པའི་ཉམས་ལེན་མཐའ་དག་འགལ་མེད་དུ། །འཆད་ལ་ཟླ་བྲལ་འཇམ་དབྱངས་བླ་མར་འདུད། །དེའི་གསུང་དཔྱད་གསུམ་དག་པས་འགྲེལ་བ་ལ། །ཕུལ་བྱུང་བསོད་ནམས་སེང་གེ་ལ་བཏུད་ནས། །སྡོམ་གསུམ་སྤྱི་དོན་ཡིད་བཞིན་ནོར་བུ་ཡི། །ཟབ་གནད་བློ་དམན་དོན་དུ་བསྡུས་ཏེ་འགོད། །དེ་ཡང་མགོན་པོ་འཇམ་པའི་དབྱངས་ཉིད་པཎྜི་ཏའི་ཚུལ་འཛིན་པ་མཁས་དང་གྲུབ་པའི་རྣམ་ཐར་འགྲན་ཟླ་དང་བྲལ་བ་འཇམ་མགོན་བདག་ཉིད་ཆེན་པོས།   རྒྱལ་བའི་བསྟན་པ་ལ་ལོག་པར་རྟོག་པ་རྣམས་ལུང་རིགས་ཀྱིས་བཀག་ནས།   བསྟན་པའི་ཉམས་ལེན་མཐའ་དག་སྡོམ་པ་གསུམ་དུ་བསྡུས་ནས་གང་ཟག་གཅིག་གིས་འགལ་མེད་དུ་ཉམས་སུ་ལེན་ཚུལ་འཁྲུལ་མེད་དུ་སྟོན་པ་སྡོམ་གསུམ་རབ་དབྱེ་ཞེས་བྱ་བའི་བསྟན་བཅོས་བཀའ་བསྡུ་བཞི་པར་གྱུར་པ་འདི་མཛད་ལ།   དེའི་དགོངས་པ་འགྲེལ་བ་ལ་རྩོད་པ་དང་བྲལ་བ་ཀུན་མཁྱེན་ཆེན་པོས་མཛད་པའི་སྡོམ་གསུམ་སྤྱི་དོན་ལས་གཞུང་གིས་བསྟན་ཚུལ་དང་།   དགག་བཞག་རྒྱས་པ་འཕྲོས་དོན་སོགས་ནི་བདག་འདྲའི་བློ་དམན་རྣམས་ཀྱིས་རྟོགས་པར་དཀའ་བས་ཕལ་ཆེར་བཞག་ནས། ཟབ་གནད་གལ་ཆེ་བ་རྣམས་གསལ་བྱེད་མདོར་བསྡུས་དང་བཅས་ཏེ་བྲི་བར་བྱའོ། །དེ་ལ་གཉིས། བསྟན་པའི་ཉམས་ལེན་ཐམས་ཅད་སྡོམ་གསུམ་གྱི་ཉམས་ལེན་དུ་འདུས་པར་བསྟན་པ་དང་།   དེ་ཉིད་ཀྱི་དོན་གཏན་ལ་དབབ་པའོ།  །དང་པོ་ནི།   སངས་རྒྱས་ཀྱི་བསྟན་པའི་ཉམས་ལེན་མ་ལུས་པ་སྡོམ་པ་གསུམ་གྱི་ཉམས་ལེན་གྱི་ཁོངས་སུ་འདུས་པ་ཡིན་ཏེ།  འདི་ལྟར་བསྟན་པའི་ཉམས་ལེན་ལ་ཉན་ཐོས་འདུལ་བ་དང་ཐུན་མོང་བའི་བསྟན་པའི་ཉམས་ལེན།   ཐེག་ཆེན་ཕ་རོལ་དུ་ཕྱིན་པ་དང་ཐུན་མོང་བའི་བསྟན་པའི་ཉམས་ལེན།   རྡོ་རྗེ་ཐེག་པའི་ཐུན་མོང་མ་ཡིན་པའི་བསྟན་པའི་ཉམས་ལེན་དང་གསུམ་དུ་ཡོད་པ་ལས།   དང་པོ་ནི།  སོ་སོར་ཐར་པའི་མདོ་ལས།   སྡིག་པ་ཅི་ཡང་མི་བྱ་སྟེ།  །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་གདུལ། །འདི་ནི་སངས་རྒྱས་བསྟན་པ་ཡིན། །ཞེས་གསུངས་པ་ལྟར། ཐོག་མར་གཞན་གནོད་གཞིར་བཅས་སྤོང་བའི་སྡོམ་པ་བླང་ནས་གཙོ་བོར་དགེ་སྡིག་གི་བླང་དོར་ཚུལ་བཞིན་དུ་ཉམས་སུ་ལེན་པ་ཡིན་ལ།  དེ་ནི་སོ་ཐར་གྱི་སྡོམ་པའི་ཁོངས་སུ་འདུས་ཏེ།   སོ་ཐར་གྱི་སྡོམ་པ་ཡང་གཞན་གནོད་གཞིར་བཅས་སྤོང་བ་ལ་འཇོག་དགོས་པའི་ཕྱིར་རོ། །གཉིས་པ་ནི། རྡོ་རྗེ་གུར་ལས།   སྟོང་ཉིད་སྙིང་རྗེ་ཐ་དད་མེད། །གང་དུ་སེམས་ནི་རྣམ་སྒོམ་པ། །དེ་ནི་སངས་རྒྱས་ཆོས་དང་ནི། །དགེ་འདུན་གྱི་ཡང་བསྟན་པའོ། །ཞེས་པ་ལྟར་སྙིང་རྗེ་ཆེན་པོས་ཀུན་ནས་བསླངས་པའི་ཀུན་རྫོབ་བྱང་ཆུབ་ཀྱི་སེམས་དང་།  སྟོང་ཉིད་རྟོགས་པའི་ཤེས་རབ་ཟུང་དུ་ཆུད་པའི་སྒོ་ནས་རྫོགས་པའི་བྱང་ཆུབ་སྒྲུབ་པའི་ཐབས་ཁྱད་པར་བ་ཡིན་ལ།  དེ་ནི་བྱང་སེམས་ཀྱི་སྡོམ་པའི་ཉམས་ལེན་གྱི་ཁོངས་སུ་འདུས་ཏེ།  བྱང་སེམས་ཀྱི་སྡོམ་པ་ནི་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་ལ་འཇོག་པའི་ཕྱིར་རོ། །གསུམ་པ་ནི། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། །སངས་རྒྱས་བྱང་ཆུབ་བསྟན་པའི་མཆོག །ཅེས་པ་ལྟར་རང་གི་ལུས་ངག་ཡིད་གསུམ་དང་རྡོ་རྗེ་འཆང་གི་སྐུ་གསུང་ཐུགས་དབྱེར་མེད་དུ་བྱིན་གྱིས་བརླབས་པའི་ས་བོན་འདེབས་པ་སྨིན་བྱེད་ཀྱི་དབང་དང་།  དེ་ཉིད་གོང་ནས་གོང་དུ་འཕེལ་བར་བྱེད་པ་གྲོལ་བྱེད་ཀྱི་ལམ་གཉིས་སུ་འདུས་པ་ཡིན་ལ།  དེ་ནི་སྔགས་སྡོམ་གྱི་ཉམས་ལེན་གྱི་ཁོངས་སུ་འདུས་ཏེ།  སྔགས་སྡོམ་གྱི་ཉམས་ལེན་ནི་སྨིན་གྲོལ་གཉིས་ལ་འཇོག་པའི་ཕྱིར་རོ། །དེས་ན་སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་སྡོམ་གསུམ་གྱི་ཉམས་ལེན་གྱི་ཁོངས་སུ་འདུས་ཀྱང་གསུམ་པོ་ཕྱོགས་གཅིག་ཏུ་བསྒྲིགས་པའི་རྣམ་པར་བཞག་པ་ནི་གསང་སྔགས་ཀྱི་རྒྱུད་སྡེ་མ་ཡིན་པར་གཞན་ལ་མེད་དེ།  ཉན་ཐོས་ཀྱི་སྡེ་སྣོད་ལ་སྡོམ་པ་གོང་མ་གཉིས་ཀྱི་རྣམ་བཞག་མེད།   ཕ་རོལ་ཏུ་ཕྱིན་པའི་སྡེ་སྣོད་ལ་སྔགས་སྡོམ་གྱི་རྣམ་བཞག་མེད་པའི་ཕྱིར་རོ། །དེའི་རྒྱུ་མཚན་ཉན་ཐོས་སྡེ་པ་དག་བྱང་ཆུབ་གསུམ་པོ་གང་རུང་དུ་སེམས་བསྐྱེད་ནས་སོ་ཐར་གྱི་སྡོམ་པ་བསྲུངས་ཏེ།   ཞི་ལྷག་གཉིས་བསྒོམས་པས་བྱང་ཆུབ་དེ་དང་དེ་ཐོབ་པར་འདོད།   ཐེག་པ་ཆེན་པོའི་ཕ་རོལ་དུ་ཕྱིན་པ་ལས་ནི་བྱང་སེམས་ཀྱི་སྡོམ་པས་བླ་མེད་བྱང་ཆུབ་སྒྲུབ་ནུས་ཀྱང་དེའི་རྟེན་དུ་ཐེག་ཆེན་སོ་ཐར་ངེས་པར་དགོས་པར་འདོད།  གསང་སྔགས་ཀྱི་རྒྱུད་སྡེ་ལས་ནི་བླ་ན་མེད་པའི་བྱང་ཆུབ་བསྒྲུབ་པ་ལ་གཙོ་བོར་སྔགས་སྡོམ་དགོས་ཀྱང་དེའི་རྟེན་དུ་ཡང་བྱང་སེམས་དང་སོ་ཐར་གཉིས་ངེས་པར་དགོས་པས་སྡོམ་པ་གསུམ་ཆར་ཉམས་སུ་ལེན་དགོས་པར་བཞེད་པའི་ཕྱིར་རོ། །འདི་ཇི་ལྟར་ཤེས་ན་དངོས་གཞིའི་སྐབས་སུ་སྔགས་སྡོམ་ལེན་པའི་ཚེ་སྔོན་འགྲོ་ལ་སོ་ཐར་དང་བྱང་སེམས་གཉིས་ལེན་པའི་ཆོ་ག་ཡོད་པ་དང་།   དངོས་གཞིའི་སྐབས་སུ་བསྐྱེད་རྫོགས་བསྒོམ་པའི་ཚེ་སྔོན་འགྲོ་སོ་ཐར་དང་བྱང་སེམས་ཀྱི་ཉམས་ལེན་ཡོད་པ་དང་།   སྔགས་སྡོམ་གྱི་རྩ་ལྟུང་སྲུང་བའི་ཚེ་སོ་ཐར་དང་བྱང་སེམས་ཀྱི་རྩ་ལྟུང་ཀྱང་བསྲུང་དགོས་པ་ལས་ཤེས་སོ། །དང་པོ་ནི་དཀྱིལ་ཆོག་ཕལ་ཆེར་ལས། རང་གི་བསླབ་ལྡན་འཁོར་བཞི་པོ། །ཐེག་ཆེན་བློ་ཅན་རྣམས་ལ་ནི། །དེ་བཞིན་གཤེགས་པས་གསུངས་པ་ཡི། །ཡང་དག་ཆོ་ག་རྗེས་སུ་གནང་། །ཞེས་པའི་ཚིག་རྐང་དང་པོས་སོ་ཐར། གཉིས་པས་བྱང་སེམས།   ཕྱི་མ་གཉིས་ཀྱིས་སྔགས་སྡོམ་འབོགས་པའི་ཆོ་ག་བསྟན།   དེ་བཞིན་དུ་གསོལ་གདབ་ཀྱི་སྐབས་སུ།  དམ་ཚིག་དེ་ཉིད་བདག་ལ་སྩོལ། །ཞེས་པས་སྔགས་སྡོམ།  བྱང་ཆུབ་སེམས་ཀྱང་བདག་ལ་སྩོལ། །ཞེས་པས་དེའི་རྟེན་དུ་བྱང་སེམས་ཀྱི་སྡོམ་པ།  སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཞེས་པས་དེའི་རྟེན་དུ་སོ་ཐར་གྱི་སྡོམ་པ་སྩོལ་བར་གསོལ་བ་གདབ་ཅིང་།  དེའི་གོ་རིམ་བཞིན་དུ་བསྒྲགས་པའི་ཚེ།  རྡོ་རྗེ་རྩེ་མོར་རིགས་ལྔ་སོ་སོའི་དམ་ཚིག་གིས་སྔགས་སྡོམ།  དེ་ལས་གཞན་ཡང་བཅུ་བཞི་ནི། །ཞེས་སོགས་ཀྱིས་བྱང་སེམས། ཁྱོད་ཀྱིས་སྲོག་ཆགས་གསད་མི་བྱ། །ཞེས་སོགས་ཀྱིས་སོ་ཐར་གྱི་སྡོམ་པ་བསྒྲགས་པར་མཛད་དོ། །བཟུང་བའི་ཚེ་རྟེན་དང་བརྟེན་པ་ཡིན་པས་ཐོག་མར་རྒྱུན་བཤགས་ཀྱིས་སོ་ཐར་དང་བྱང་སེམས་བཟུང་།   རིགས་ལྔའི་སྡོམ་བཟུང་གིས་སྔགས་སྡོམ་བསྲུང་བར་ཁས་བླངས་པ་ཙམ་ཞིག་བཟུང་ནས།   སྡོམ་པ་རང་གི་ངོ་བོ་དངོས་གཞིའི་ཆོ་གས་བསྐྱེད་པར་མཛད་པ་འདི་དཀྱིལ་ཆོག་གཅིག་ཉིད་ལ་སྡོམ་གསུམ་ལེན་པའི་ཚུལ་གསལ་བ་ཡིན་ཀྱང་། མན་ངག་གི་མིག་དང་བྲལ་བ་དག་གིས་ནི་མོས་པ་ཙམ་ཡང་བྱ་དཀའ་བར་སྣང་ངོ་གསུངས།   དངོས་གཞི་བསྐྱེད་རྫོགས་ཉམས་སུ་ལེན་པའི་ཚེ་སྔོན་འགྲོའི་སྐྱབས་སེམས་བྱས་པས་སོར་བྱང་གཉིས་ཉམས་སུ་ལེན་ཅིང་།   རྒྱུན་བཤགས་ཀྱིས་སོར་བྱང་གི་སྡོམ་པ་བླངས་བས་དེ་གཉིས་གོང་འཕེལ་དུ་འགྱུར་ཞིང་ཉམས་ན་སོར་ཆུད་པར་གསུངས་པའི་གནད་ཀྱིས་ཤེས་སོ། །སྔགས་ཀྱི་རྩ་ལྟུང་བསྲུང་བའི་ཚེ་སོར་བྱང་གཉིས་ཀྱི་རྩ་ལྟུང་བསྲུང་དགོས་པ་ནི།   བདེ་གཤེགས་བཀའ་འདས་ཀྱི་རྩ་ལྟུང་བསྲུང་ཚུལ་ལས་ཤེས་ཏེ།   འདི་དག་ལ་དགོངས་ནས།   འཇམ་མགོན་བླ་མས།   བླ་མ་བཙལ་ལ་དབང་བཞི་བླང་།   དེ་ཡིས་སྡོམ་པ་གསུམ་ལྡན་འགྱུར། །ཞེས་དང་།  སྡོམ་པ་གསུམ་དང་ལྡན་པ་ཡི། །རིམ་གཉིས་ཟབ་མོའི་གནད་ཤེས་ན། །དེ་ནི་ཚེ་འདིའམ་བར་དོའམ། །སྐྱེ་བ་བཅུ་དྲུག་ཚུན་ཆད་ལ། །འགྲུབ་པར་རྫོགས་པའི་སངས་རྒྱས་གསུངས། །ཞེས་གསུངས་པར་ཤེས་པར་བྱའོ། ༈ །གཉིས་པ་དེ་ཉིད་གཏན་ལ་དབབ་པ་ལ་གསུམ།   སྡོམ་པ་གསུམ་པོ་སོ་སོར་བཤད་པ་དང་།   སུམ་ལྡན་གང་ཟག་གི་རྒྱུད་ཀྱི་སྡོམ་གསུམ་གནས་གཏོང་གི་ཚུལ་དཔྱད་པ་དང་། གསུམ་པོ་རེ་རེ་ཡང་སུམ་ལྡན་དུ་ཉམས་སུ་ལེན་ཚུལ་ལོ། །དང་པོ་ལ་གསུམ།   སོ་ཐར་དང་།   བྱང་སེམས་དང་།   གསང་སྔགས་ཀྱི་སྡོམ་པ་བཤད་པའོ། །དང་པོ་ལ་བཞི། སོ་ཐར་སྡོམ་པའི་ངོ་བོ་ངོས་བཟུང་བ།   མ་ཐོབ་པ་ཐོབ་པར་བྱེད་པའི་ཆོ་ག །ཐོབ་པ་མི་ཉམས་པར་བསྲུང་བའི་བསླབ་བྱ། ཉམས་ན་ཕྱིར་བཅོས་པའི་ཚུལ་ལོ། །དང་པོ་ལ་ངོ་བོ།  དབྱེ་བ།   དོན་ལྔས་གཏན་ལ་དབབ་པ་གསུམ་ལས།  དང་པོ་སོ་སོར་ཐར་པའི་སྡོམ་པའི་ངོ་བོ་ནི།  ངེས་འབྱུང་བསམ་པས་ཀུན་ནས་བསླངས་ཏེ་གཞན་གནོད་གཞིར་བཅས་སྤོང་བའི་སེམས་པ་མཚུངས་ལྡན་དང་བཅས་པ་རྒྱུན་ཆགས་པའོ། །དོན་དེ་ལྟར་སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོངས།  ཞེས་གསུངས་ཏེ།   ཚུལ་ཁྲིམས་དང་གཞན་གནོད་གཞིར་བཅས་སྤོང་པ་དོན་གཅིག་སྡུག་བསྔལ་སྤོང་བ་དང་སོ་སོར་ཐར་བ་དོན་གཅིག་ཡིན་པའི་ཕྱིར།   ཚེ་འདིར་རྒྱལ་པོའི་ཆད་པ་སོགས་ཀྱིས་འཇིགས་པ་དང་།   ཕྱི་མ་ལྷ་མིའི་གོ་འཕང་ཙམ་དོན་གཉེར་གྱིས་སྲུང་བའི་སྡོམ་པ་གཉིས་ལ་ངེས་འབྱུང་གི་བསམ་པ་མེད་དེ།   དེ་གཉིས་འཁོར་བ་ལ་ཞེན་པ་ཡིན་པས།   འཁོར་བ་ལ་ཞེན་ན་ངེས་འབྱུང་མིན། །ཞེས་འཇམ་དབྱངས་ཀྱིས་གསུངས་པའི་ཕྱིར།  དེས་ན་དེ་གཉིས་སོ་ཐར་དུ་མི་འགྱུར་ཏེ།  འཁོར་བ་ལ་བརྟེན་པའི་ཕྱིར་གཏན་དུ་འཁོར་བ་ལས་སོ་སོར་ཐར་བྱེད་མིན་པའི་ཕྱིར། ཁ་ཅིག་སྐྱབས་འགྲོ་རྩོམ་བྱེད་དུ་བྱས་པའི་ཕྱིར་སོ་ཐར་ཡིན་ཞེ་ན། དེར་མ་ངེས་ཏེ།  སྐྱབས་ཡུལ་འཇིག་རྟེན་ལས་འདས་པ་ཡིན་ཀྱང་།  ཀུན་སློང་འཇིག་རྟེན་པ་ཡིན་པའི་ཕྱིར།  དགའ་བོས་དང་པོར་ལྷའི་ཆེད་དུ་སྡོམ་པ་བསྲུང་བ་བཞིན་ཕྱིས་ངེས་འབྱུང་གཏིང་ནས་སྐྱེས་ན་དེ་ཕྱིན་སོ་ཐར་དུ་འགྱུར་ཏེ།  དགའ་བོས་དམྱལ་བ་གཟིགས་ཕྱིན་གྱི་ཚུལ་ཁྲིམས་བཞིན་ནོ། །གཞན་ལ་གནོད་པ་ནི་ལུས་ངག་གི་མི་དགེ་བ་བདུན་དང་།   གཞི་ནི་རྒྱུའི་དོན་ཏེ་ཡིད་ཀྱི་མི་དགེ་བ་གསུམ་མོ། །བཅས་པ་ནི་ཕན་ཚུན་སྡུད་པ་སྟེ།  མདོར་ན་སོ་ཐར་རིས་བདུན་ཆར་མི་དགེ་བཅུ་སྤོང་དུ་གྲུབ་སྟེ།   མདོ་ལས།   དགེ་བསྙེན་སྟོན་པ་གཞན་ལ་མི་བརྟེན་པ།  ཆོས་དགེ་བ་བཅུ་ལ་སྤྱོད་པ་ཞེས་གསུངས་པའི་དགོངས་པ་ཡང་ཡིན་ལ།   བརྟག་གཉིས་ལས།   དེ་རྗེས་བསླབ་པའི་གཞི་བཅུ་སྦྱིན། །ཞེས་པའི་དོན་གཏན་ཁྲིམས་བདུན་ཆར་མི་དགེ་བ་བཅུ་སྤོང་དུ་གསུངས་པའི་དགོངས་པ་ཡང་དེ་ཉིད་ཡིན་ནོ། །འོ་ན་ཡོངས་རྫོགས་དགེ་བསྙེན་དང་དགེ་ཚུལ་སོགས་སྤོང་བཞིར་གསུངས་པ་དང་འགལ་ལོ་ཞེ་ན།   མི་འགལ་ཏེ།   བླངས་ཚེ་ལུས་ངག་གི་རང་བཞིན་གྱི་ཁ་ན་མ་ཐོ་བ་བཞི་སྤོང་བ་བླངས་ཀྱང་དོན་གྱིས་བཅུ་བསྲུང་བ་ཡིན་ཏེ།   སྲོག་གཅོད་པ་སྤོང་བའི་ཤུགས་ལ་གནོད་སེམས་སྤོང་།   མ་བྱིན་ལེན་སྤོང་བའི་ཤུགས་ལ་བརྣབ་སེམས་སྤོང་།   བརྫུན་སྤོང་བའི་ཤུགས་ལ་ཕྲ་མ་ཚིག་རྩུབ་ངག་འཁྱལ་སྤོང་།   སྡོམ་པ་བླངས་པ་ཉིད་ཀྱིས་ལོག་ལྟར་སྤོང་བ་གྲུབ་པའི་ཕྱིར།   འོ་ན་སྤོང་བཞི་ལས་མི་གསུངས་པ་ཅི་ཞེ་ན།   བསླབ་བྱའི་གྲངས་མང་བས་འཇིགས་པའི་ངོར་བཞིར་བསྡུས་ནས་གསུངས་ཏེ།  ཡན་ལག་ལྔ་ཡི་ཆོ་ག་ནི། །གཞུགས་པ་རུ་ནི་འདོད་པས་སོ། །ཞེས་པ་ལྟ་བུའི་དགོས་པ་ཡོད་པའི་ཕྱིར་རོ། །ཁ་ཅིག་གཞན་གནོད་གཞིར་བཅས་སྤོང་བ་སོ་ཐར་གྱི་སྡོམ་པར་བཤད་པ་རྒྱ་གར་གྱི་གཞུང་འགྲེལ་གང་ན་ཡང་བཤད་པ་མེད་དོ་ཞེས་ཟེར་བ་ནི་ཕུང་པོ་ལྔའི་རབ་བྱེད་ཀྱི་འགྲེལ་བཤད་མ་མཐོང་བར་ཟད་དོ། །དེས་ན་གཞུང་དེ་ལ་བརྟེན་ནས་ས་སྐྱའི་རྗེ་བཙུན་གོང་མ།   མཆིམས་ནམ་མཁའ་གྲགས།   དཔང་ལོ་ཆེན་པོ།   བུ་སྟོན་སོགས་མཁས་པ་རྣམས་ཀྱིས་མགྲིན་གཅིག་ཏུ་གསུངས་པས་འདི་ཉིད་བཟུང་ན་ལེགས་གསུངས།  ཁ་ཅིག་སོ་ཐར་གྱིས་ངོ་བོ་ངེས་འབྱུང་ཡིན་ཞེས་གསུངས་པ་ཡང་མི་འཐད་དེ།   ཐར་པ་ཆ་མཐུན་གྱི་སྦྱིན་པ་ལ་སོགས་པ་ཐམས་ཅད་ཀྱང་སོ་ཐར་དུ་ཐལ།   ངེས་འབྱུང་གི་ཟིན་པར་མཚུངས་པའི་ཕྱིར།   སེམས་བསྐྱེད་ཀྱང་སོ་ཐར་དུ་ཐལ།   སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་པ་དེ་ངེས་འབྱུང་མཆོག་ཡིན་པའི་ཕྱིར།   བྱང་སེམས་ཀྱི་རྟེན་དུ་སོ་ཐར་ངེས་པར་དགོས་གསུངས་པས་ཀྱང་ངེས་འབྱུང་ཙམ་ལ་སོ་ཐར་གྱི་མཚན་ཉིད་མི་ཚང་སྟེ།   གཞན་ལ་ཕན་པ་བསྒྲུབ་པ་ལ་གཞན་གནོད་གཞིར་བཅས་སྤོང་པས་ཁྱབ་པའི་ཕྱིར་རྟེན་དང་བརྟེན་པར་རུང་གི   ཉན་རང་དོན་གཉེར་གྱི་ངེས་འབྱུང་དེ་བྱང་སེམས་ཀྱི་རྟེན་དུ་ཇི་ལྟར་རུང་སྟེ།  དེ་ཕས་ཕམ་བས་ཀྱང་ལྕི་བར་སྡུད་པ་ལས་གསུང་བའི་ཕྱིར།   གལ་ཏེ་རྫོགས་བྱང་དོན་གཉེར་གྱི་ངེས་འབྱུང་དེ་རྟེན་ཡིན་ནོ་སྙམ་ན།  དེ་ལྟར་ན་རྟེན་དང་བརྟེན་པ་ཁྱད་པར་མེད་པར་འགྱུར་རོ། །དེས་ན་ངེས་འབྱུང་གིས་ཟིན་པའི་གཞན་གནོད་གཞི་བཅས་སྤོང་བ་སོར་སྡོམ་དུ་འཇོག་གི་ངེས་འབྱུང་ཙམ་ལ་སྡོམ་པའི་མཚན་ཉིད་མེད་དོ། །སེམས་པ་མཚུངས་ལྡན་དང་བཅས་པའི་དོན་ནི།   མི་མཐུན་ཕྱོགས་སྤོང་བའི་སེམས་པ་གཙོ་བོ་ཡིན་པས་དེ་དང་མཚུངས་ལྡན་རྣམས་ཀྱང་སྡོམ་པར་སོང་བའི་དོན་ནོ། །འོ་ན་གཡེང་དང་སེམས་མེད་པའི་ཚེ་སྡོམ་པ་མེད་པར་འགྱུར་རོ་ཞེ་ན།  ཀུན་བཏུས་ལས།   དབང་ལྡན་གྱི་ཚུལ་གྱིས་ཡོད་པར་གསུངས་པ་དེ་འདིར་སྦྱར་ན་རུང་མོད། སྤྱིར་ནི་འཐོབ་རྒྱུས་ཐོབ་ཅིང་གཏོང་རྒྱུས་མ་བཏང་བས་ད་ལྟ་མངོན་འགྱུར་མེད་ཀྱང་ཡོད་ཅེས་པའི་ཐ་སྙད་འཐོབ་སྟེ། དཔེར་ན་དངོས་པོ་འགའ་ཞིག་སྐྱེད་དུ་བཏང་ཟིན་པས་ད་ལྟ་མེད་ཀྱང་ཡོད་ཅེས་པའི་ཐ་སྙད་འཇོག་པ་བཞིན་ནོ། །རྒྱུན་ཆགས་པའི་དོན་ཡང་དེ་ཡིན་ནོ། །གཉིས་པ་ནི། སོ་ཐར་ལ་དབྱེ་ན་ཉན་ཐོས་དང་ཐེག་ཆེན་གྱི་སོ་ཐར་གཉིས་ལས།  དང་པོ་ནི་རང་དོན་དུ་དམན་པའི་བྱང་ཆུབ་ལ་དམིགས་ཏེ་གཞན་གནོད་གཞིར་བཅས་སྤོང་བའི་སེམས་པ་མཚུངས་ལྡན་དང་བཅས་པའོ། །དེ་ལ་དབྱེ་ན་སོ་ཐར་རིས་བརྒྱད་དོ། །གཉིས་པ་ནི།   གཞན་དོན་དུ་རྫོགས་བྱང་ལ་དམིགས་ཏེ་གཞན་གནོད་གཞིར་བཅས་སྤོང་བའི་སེམས་པ་མཚུངས་ལྡན་དང་བཅས་པའོ། །དེ་ལ་དབྱེ་ན་གསུམ་སྟེ། ཆོ་ག་ཉན་ཐོས་དང་ཐུན་མོང་བའི་ཐེག་ཆེན་སོ་ཐར་དང་།   ཆོ་ག་ཐུན་མིན་གྱི་ཐེག་ཆེན་སོ་ཐར་དང་།   ཆོ་ག་གོང་མ་དང་ཐུན་མོང་བའི་ཐེག་ཆེན་སོ་ཐར་རོ། །དང་པོ་ནི།   རབ་དབྱེ་ལས། བསམ་པ་སེམས་བསྐྱེད་ཀྱིས་ཟིན་པས། །ཆོ་ག་ཉན་ཐོས་ལུགས་བཞིན་གྱིས། །སོ་སོར་ཐར་པ་རིས་བརྒྱད་པོ། །བྱང་སེམས་སོ་སོར་ཐར་བར་འགྱུར། །ཞེས་གསུངས་པའི་མན་ངག་དམ་པ་འདིའོ། །ཁ་ཅིག་ཉན་ཐོས་ཀྱི་ཆོ་ག་ལས་སྐྱེས་པའི་སོར་སྡོམ་གཟུགས་ཅན་དུ་འདོད་པ་ནི་མི་འཐད་དེ། བྱེ་སྨྲའི་བློ་སྐྱོན་དོན་ལ་མེད་པའི་ཕྱིར། གལ་ཏེ་ཡོད་ན་སེམས་ཙམ་ལུགས་ཀྱི་ཆོ་ག་ལས་སྐྱེས་པའི་བྱང་སྡོམ་དེ་བདེན་གྲུབ་ཏུ་ཐལ་ལོ། །དེས་ན་ལས་ཆོག་འགའ་ཞིག་ལས་སྡོམ་པ་རིགས་བྱེད་དང་རིགས་བྱེད་མ་ཡིན་པ་གཉིས་ཀྱིས་བསྡུས་པའི་གཟུགས་རྫས་མདུན་ལྡན་གྱི་ངོ་བོར་སྐྱེ་བར་བཤད་པ་ནི།  དོན་མེད་པའི་བཤད་པ་སྟེ།   ལུང་དང་ཀརྨ་ཤ་ཏམ་སོགས་ལས་དེ་ལྟར་མ་གསུངས་ཤིང་དངོས་སྟོབས་ཀྱི་རིགས་པ་དང་འགལ་བའི་ཕྱིར་རོ། །གཉིས་པ་ལ།   སྔོན་ཆོག་བྱམས་པ་འཇམ་དབྱངས་སོགས་ཀྱིས་འགྲོ་མང་ལ་བསྙེན་རྫོགས་མཛད་པ་ལ་སོགས་པ་ལྟ་བུ་དང་། ད་ཆོག་དོན་ཡོད་ཞགས་པ་ལས་བཤད་པའི་གསོ་སྦྱོང་གི་སྡོམ་པ་ལྟ་བུ་སྟེ་གཉིས་ཡོད་དོ། །གསུམ་པ་ནི།  སེམས་བསྐྱེད་ཀྱི་ཆོ་གས་དབུ་མ་ལུགས་ཀྱི་སྦྱོར་བ་དང་། སེམས་ཙམ་ལུགས་ཀྱི་སྨོན་སེམས་སྐབས་སུ་སྐྱབས་འགྲོ་ལས་ཐོབ་པའི་སོ་ཐར་དང་། དབང་བསྐུར་བའི་ཆོ་གའི་རྒྱུན་བཤགས་སོགས་ཀྱིས་ཐོབ་པའི་སོར་སྡོམ་ལྟ་བུའོ། །འོ་ན་ཆོ་ག་གོང་མ་གཉིས་ཀྱིས་སྐབས་ཀྱི་སྐྱབས་འགྲོ་དེ་སོ་ཐར་དུ་ཇི་ལྟར་འགྱུར་ཞེ་ན།  སོ་ཐར་སྟོན་བྱེད་འདུལ་བ་ཡིན་ལ། དེའི་དོན་ཐམས་ཅད་བསམ་པ་ངེས་འབྱུང་།  སྦྱོར་བ་ལ་ལྡོག་པའི་ཚུལ་ཁྲིམས་དང་འཇུག་པའི་ཚུལ་ཁྲིམས་གཉིས་ཏེ་གསུམ་དུ་འདུ་ལ།  དེའི་གནད་ཐམས་ཅད་སྐྱབས་འགྲོའི་བསླབ་བྱ་ཐུན་མིན་གསུམ་དུ་འདུས་ཏེ། རིམ་བཞིན་རྫོགས་བྱང་དོན་གཉེར་གྱི་ངེས་འབྱུང་མཆོག་དང་། གཞན་གནོད་གཞིར་བཅས་སྤོང་པ་དང་། ལྟ་སྤྱོད་ཐམས་ཅད་རྒྱལ་བའི་གསུངས་བཞིན་བསྒྲུབ་པ་གསུམ་ཡིན་པར་མདོ་ལས་གསུངས་པའི་ཕྱིར། དེས་ན་སྡོམ་པ་གསུམ་ཀ་ལ་སོ་ཐར་གྱི་སྡོམ་པས་ཁྱབ་པ་འདི་ནི་རྗེ་བཙུན་ས་སྐྱ་པ་ཡབ་སྲས་ཀྱི་དགོངས་པ་བླ་ན་མེད་པ་སྟེ། རྗེ་མུས་པ་ཆེན་པོའི་ཞལ་ལས་ཁོ་བོས་རྙེད་པའོ་ཞེས་ཀུན་མཁྱེན་ཆེན་པོས་གསུངས། དེ་ལྟར་སྡོམ་པ་གསུམ་ཀ་ལ་སོ་ཐར་གྱིས་ཁྱབ་ན་སྡོམ་པ་གོང་མ་གཉིས་བཞིན་སོ་ཐར་གྱི་སྡོམ་པ་ཡང་ཤི་འཕོས་ནས་ཀྱང་རྗེས་སུ་འབྲང་བར་ཐལ་ཞེ་ན། སྐྱོན་མེད་དེ། ཆོ་ག་ཉན་ཐོས་དང་ཐུན་མོང་བའི་རིས་བདུན་གྱི་ལྡོག་པ་ཤི་འཕོས་ཚེ་གཏོང་བར་འདོད་དེ། ཇི་སྲིད་འཚོའི་བར་དུ་ཞེས་པའི་དམ་བཅའི་འཕེན་པ་ཟད་པའི་ཕྱིར། བསླབ་པ་ཕུལ་དང་ཤི་འཕོས་དང་། །ཞེས་སོགས་གསུངས་པ་དེའི་དབང་དུ་བྱས་པ་ཡིན་ལ། ཆོ་ག་གོང་མ་གཉིས་ལས་ཐོབ་པ་མི་གཏོང་སྟེ། བྱང་ཆུབ་སྙིང་པོའི་བར་དུ་བླངས་པའི་ཕྱིར་རོ། །གསུམ་པ་དོན་ལྔས་གཏན་ལ་དབབ་པ་ནི། རྗེ་བཙུན་གོང་མའི་དགོངས་པ་སྟེ། དེ་ཡང་སོར་སྡོམ་ལ་གང་དུ་སྡོམ་པའི་གནས་དགེ་འདུན་འདུ་བའི་གནས། གྲངས་ཇི་སྙེད་ཅིག་སྡོམ་ན་ལུས་ངག་གི་བསླབ་བྱ་ཇི་སྙེད་ཡོད་པ་རྣམས་ལྔ་བརྒྱད་བཅུ་ཉིས་བརྒྱ་ང་གསུམ་སོགས་སུ་སྡོམ། སྤང་བྱ་གང་སྡོམ་ན་ལུས་ངག་གི་ཁ་ན་མ་ཐོ་བ་གཞིར་བཅས་སྡོམ། ཐབས་གང་གིས་སྡོམ་ན་གསོལ་བཞིའི་ལས་སོགས་ཀྱིས་སྡོམ། སྡོམ་པ་རང་གི་ངོ་བོ་ནི། སཾ་པ་ར་ཞེས་པ་བདེ་བའི་མཆོག་ལ་འཇུག་པས་དེས་བདེ་བར་འགྱུར་བས་ན་སྡོམ་པ་སྟེ། མཐུན་པ་རྣམས་ཀྱི་དཀའ་ཐུབ་བདེ། །ཞེས་གསུངས་པ་ལྟར་རོ། །གཉིས་པ་མ་ཐོབ་པ་ཐོབ་པར་བྱེད་པའི་ཆོ་ག་ལ་གསུམ་སྟེ། ལེན་པའི་ཆོ་ག །བླང་བའི་ཡུལ། རྟེན་གྱི་གང་ཟག་གོ །དང་པོ་ལ་གཉིས་ཏེ། ཉན་ཐོས་ཀྱི་སོ་ཐར་གྱི་ཆོ་ག་དང་། ཐེག་ཆེན་གྱི་སོ་ཐར་གྱི་ཆོ་གའོ། །དང་པོ་ལ་སྐྱེས་པའི་བསླབ་ཚིག་གསུམ་ལེན་པའི་ཆོ་ག་ནི། རབ་བྱུང་ཕྱིར་དུ་བར་ཆད་དྲི། །སྐྱབས་འགྲོ་རྩོམ་བྱེད་དུ་བྱས་ནས། །དགེ་བསྙེན་ཉིད་བསྒྲུབ་བསླབ་བྱ་བརྗོད། །རབ་བྱུང་བསྒྲུབ་པ་ཚོགས་ལ་ཞུ། །མཁན་པོར་གསོལ་བཏབ་རྟགས་མིང་བསམ། །བརྗེས་ནས་བར་མ་རབ་བྱུང་བསྒྲུབ། །སྐྱབས་འགྲོ་རྩོམ་བྱེད་དུ་བྱས་ནས། །དགེ་ཚུལ་ཉིད་བསྒྲུབ་དུས་བརྗོད་དང་། །བསླབ་བྱ་བཅུ་པོ་བརྗོད་པའོ། །ཡོ་བྱད་ཚགས་གཞུག་མཁན་པོ་ཡིས། །སློབ་དཔོན་གཉིས་སོགས་ལས་གྲལ་བསྡུ། །ལྟུང་བ་བཤགས་བསྡམས་བྱིན་རླབས་བྱ། །མཁན་པོར་གསོལ་བཏབ་དེ་ཉིད་ཀྱིས། །གོས་གསུམ་བྱིན་གྱིས་བརླབས་ཏེ་དཀོན། །ལྷུང་བཟེད་ཚོགས་བསྟན་དེ་སོགས་སྦྱིན། །གསང་སྟོན་སྤྲོ་བྱས་ལས་ཀྱིས་བརྐོ། །ལྐོག་ཏུ་དྲིས་ནས་དག་པ་ཞུ། །བསྙེན་རྫོགས་གསོལ་བཏབ་དྲི་བའི་ཆེད། །ལས་བྱས་མངོན་དུ་བར་ཆད་དྲི། །གསོལ་བཞིའི་ལས་ཀྱིས་བསྙེན་རྫོགས་བསྒྲུབ། །དུས་བགོ་གདམ་ངག་བཅུ་གཅིག་བརྗོད། །ཅེས་པ་ནི་ལས་ཆོག་གི་དོན་བསྡུས་ཙམ་ཡིན་ལ། ལག་ལེན་ཞིབ་པར་ལས་ཆོག་ལ་མཁས་པར་བྱས་ནས་སླ་ཆོས་དང་ནོར་འཁྲུལ་མེད་པར་བྱ་དགོས་ཏེ། ཆོ་ག་མ་འཁྲུལ་བས་བསྒྲུབ་བྱ་རབ་བྱུང་བསྙེན་རྫོགས་ཀྱི་སྡོམ་ལྡན་དུ་བསྒྲུབ་པ་ནི་བསྟན་པའི་རྩ་བར་སྣང་བའི་ཕྱིར། བུད་མེད་དགེ་བསྙེན་མ་དང་དགེ་ཚུལ་མར་བསྒྲུབ་པའི་ཆོ་ག་ནི་སྔ་མ་དང་ཆ་འདྲ་ལ། དགེ་སློང་མ་དང་དགེ་སློང་མར་བསྒྲུབ་པའི་ཆོ་ག་ནི་ལག་ཏུ་ལེན་མཁན་མེད་པས་མ་བཤད་དོ། །གཉིས་པ་ཐེག་ཆེན་སོ་ཐར་ལེན་པའི་ཆོ་ག་ལ་ཆོ་ག་ཐུན་མོང་བའི་སོ་ཐར་རིས་བདུན་ནི་སེམས་བསྐྱེད་ཀྱིས་ཟིན་པ་མ་གཏོགས་ཆོ་ག་ནི་ཉན་ཐོས་དང་ཁྱད་མེད་དུ་བྱ་དགོས་ཏེ། ཆོ་ག་སངས་རྒྱས་སྤྱོད་ཡུལ་ཡིན། །ཞེས་པ་ལྟར་སངས་རྒྱས་ཀྱིས་གསུངས་པ་གཅིག་དགོས་ལ་ཉན་ཐོས་གཞུང་ལས་བཤད་པ་ལས་གཞན་པའི་ཆོ་གའི་ལག་ལེན་མི་སྣང་བའི་ཕྱིར། དོན་ཞགས་རྟོགས་པ་ལས་བཤད་པའི་གསོ་སྦྱོང་ནི་དཔལ་མོ་ལུགས་ཀྱི་སྨྱུང་ཆོག་སོགས་ལས་གསུངས་པ་དེ་ཡིན་ནོ། །གཉིས་པ་གང་ལས་བླང་བའི་ཡུལ་ནི། ཉན་ཐོས་ཐེག་ཆེན་གཉིས་ཀའི་སོ་ཐར་རིས་བདུན་ཀ་ཡུལ་དགེ་སློང་རྣམ་དག་ལས་བླང་དགོས་ལ། ཁྱད་པར་བསྙེན་རྫོགས་ནི་ཁ་སྐོང་གི་ཆོས་བཅུ་གསུམ་དང་ལྡན་པ་ལྔ་ཚོགས་སམ་བཅུ་ཚོགས་ལས་ཆོ་ག་ལ་མཁས་ཤིང་རྩིང་སྤྱོད་མི་བྱེད་པ་ལས་བླང་དགོས་སོ། །ཐེག་ཆེན་གསོ་སྦྱོང་ནི་རྟེན་ནམ་ཡུལ་གང་རུང་ལས་བླང་བར་གསུངས་སོ། །གསུམ་པ་གང་གིས་བླང་བའི་རྟེན་ནི། བྱེ་སྨྲས་རིས་བརྒྱད་ཀ་ཡང་གླིང་གསུམ་གྱི་སྐྱེས་པ་དང་བུད་མེད་ལས་གཞན་ཟ་མ་མ་ནིང་སྒྲ་མི་སྙན་རྣམས་ལ་མི་སྐྱེ་བར་འདོད། ཐེག་ཆེན་སོ་ཐར་གྱི་རྟེན་ལ་ཆོ་ག་ཐུན་མོང་བ་རྣམས་ནི་ཆོ་ག་ཉན་ཐོས་ལུགས་བཞིན་བྱེད་དགོས་པས་བྱེ་སྨྲས་བཤད་པ་ལྟར་བཟུང་དགོས་ལ། ཆོ་ག་ཐུན་མིན་ཐེག་ཆེན་སོ་ཐར་འགྲོ་བ་གཞན་རྣམས་ལ་སྐྱེ་བ་རུང་སྟེ། ཐེག་ཆེན་སེམས་བསྐྱེད་གང་ལ་སྐྱེ་བའི་རྟེན་དེ་ལ་ཐེག་ཆེན་སོ་ཐར་སྐྱེ་བའི་ཕྱིར་རོ། །གསུམ་པ་ཐོབ་པ་མི་ཉམས་པར་བསྲུང་བའི་བསླབ་བྱ་ལ་གཉིས་ཏེ། ཉན་ཐོས་དང་ཐེག་ཆེན་སོ་ཐར་གྱི་བསླབ་བྱའོ། །དང་པོ་ལ་རིས་བརྒྱད་ལས་བསྙེན་གནས་ཀྱི་བསླབ་བྱ་ནི། ཚུལ་ཁྲིམས་ཀྱི་ཡན་ལག་ལ་རྩ་བ་བཞི། བག་ཡོད་ཀྱི་ཡན་ལག་ལ་ཆང་སྤོང་བ། བརྟུལ་ཞུགས་ཀྱི་ཡན་ལ་གར་སོགས་ཕྲེང་སོགས་མལ་སྟན་ཆེ་མཐོ་ཕྱི་དྲོའི་ཁ་ཟས་སྤོང་བ་དང་བརྒྱད་དོ། །ཡོངས་རྫོགས་དགེ་བསྙེན་ཕ་མའི་བསླབ་བྱ་ནི། རྩ་བ་བཞི་དང་ཆང་དང་ལྔའོ། །དགེ་ཚུལ་ཕ་མའི་བསླབ་བྱ་ལ་བླང་འདས་ཉེས་མེད་ཕྱོགས་མཐུན་གསུམ་ལས། དང་པོ་ནི་བཅུ་སྟེ། སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང་། །མི་ཚངས་སྤྱོད་བརྫུན་བཅོས་པའི་ཆང་ལ་སོགས། །གར་སོགས་ཕྲེང་སོགས་མལ་ཆེན་མཐོ་བ་དང་། །ཕྱི་དྲོའི་ཁ་ཟས་གསེར་དངུལ་ལེན་པ་སྤང་། །ཞེས་པའོ། །ཉེས་མེད་ནི། འཆང་འབྲལ་ཟླ་འཇོག་ལྷུང་བཟེད་འཆང་། །དགོན་པའི་འབྲལ་བ་གསོགས་འཇོག་བྱེད། །དེ་ཟ་བྱིན་ལེན་མ་བྱས་ཟ། །ས་བོན་འཇོམས་དང་སྐྱེ་བ་གཅོད། །སྤང་ཟ་རིན་ཆེན་མེ་གཉིས་རེག །ས་བརྐོ་དགེ་ཚུལ་མང་ཉལ་བ། །ལས་གནས་ནས་འགྲོ་འདུན་ཕྱིར་བསྒྱུར། །རྩ་སྔོན་ཁྲོད་དུ་མི་གཙང་འདོར། །ཤིང་ལ་མི་གང་ལྷག་འཛེག་སྟེ། །བཅུ་དགུ་ཉེས་མེད་ཉིད་དུ་གསུངས། །ཕྱོགས་མཐུན་ནི། བླང་འདས་དང་ཉེས་མེད་མ་གཏོགས་པ་དགེ་སློང་གི་བཅས་པ་ལས་འདས་ན་བསྡམ་བྱའི་ཉེས་བྱས་ཡིན་ལ། ཉམས་པ་གསུམ་དང་གནས་ལ་མི་བསྟེན་པ་དང་གཞི་གསུམ་སྤོང་བ་སོགས་ཀྱང་ཉེས་བྱས་སུ་གསུངས་སོ། །དགེ་སློང་གི་བསླབ་བྱ་ཉིས་བརྒྱ་ང་གསུམ་ནི་ཚིག་ཉུང་ངུས་རྟོགས་མི་ནུས་པས། རྒྱས་པར་སོར་མདོ་དང་མདོ་རྩ་སོགས་ལས་ཤེས་པར་བྱའོ། །འདིར་འབྱུང་ཉེ་བ་རྣམས་བརྗོད་ན། །འཁྲིག་རྐུ་མི་གསོད་བརྫུན་ཆེན་སྨྲ། །ཕམ་པ་བཞིའོ་ལྷག་མ་ནི། །ཁུ་བ་འབྱིན་དང་བུད་མེད་ཀྱི། །ལུས་རེག་འཁྲིག་ཚིག་སྨྲ་སྨྱན་བྱེད། །ཕམ་པས་བསྐུར་འདེབས་སོགས་བཅུ་གསུམ། །སྤང་ལྟུང་བྱིན་གྱིས་མ་བརླབ་པའི། །གོས་དངོས་ཞག་བཅུར་འཆང་བ་དང་། །བརླབས་པའི་གོས་གསུམ་ཞག་དུ་བྲལ། །གསེར་དངུལ་སོགས་འཆང་ཁེ་ཕྱིར་ཚོང་། །བྱེད་དང་བུན་གཏོང་གསོག་འཇོག་བྱེད། །བྱིན་འཕྲོག་ལ་སོགས་བཅུ་གསུམ་དང་། །ལྟུང་བྱེད་ཤེས་བཞིན་བརྫུན་དུ་སྨྲ། །དགེ་སློང་སྐྱོན་བརྗོད་ཕྲ་མ་བྱེད། །རྩོད་པ་ཞི་བར་མི་འཇུག་སྤེལ། །ཁྲིམས་གྲོགས་མེད་པར་བུད་མེད་ལ། །ཆོས་སྟོན་ལམ་འགྲོགས་གནས་གཅིག་ཉལ། །མ་རྫོགས་པ་ལ་གནས་ངན་ལེན། །བརྗོད་དང་ཞག་གཉིས་ལས་ལྷག་ཉལ། །རྒོད་བག་གིས་ཆོས་ལྷན་གཅིག་འདོན། །ཞལ་ལྟ་བ་འཕྱ་ས་བོན་འཇོམས། །སྐྱེ་བ་གཅོད་དང་གནས་མལ་སོགས། །ལོངས་སྤྱོད་ནས་ནི་མ་བསྡུས་དོར། །སྲོག་ཆགས་དང་བཅས་རྩྭ་དང་ཆུ། །ཕན་ཚུན་འདེབས་དང་དེ་ལོངས་སྤྱོད། །སྤང་ནས་ཟ་དང་དུས་མིན་ཟ། །གསོག་འཇོག་བྱེད་ས་བྱིན་ལེན་ནི། །མ་བྱས་ཟ་དང་ཟས་བསོད་སློང་། །དམག་ལ་ལྟ་དང་དེ་ནང་འདུག །མེ་རེག་ཁྱིམ་པའི་གོས་གྱོན་དང་། །གཞན་གྱི་ཕམ་ལྷག་དགེ་སློང་ལ། །འཆབ་དང་རིན་ཆེན་དེར་སྨོས་རེག །དུད་འགྲོ་གསོད་དང་ཆུ་ལ་རྩེ། །དགེ་སྦྱོང་སྡང་བྱེད་གག་ཚིལ་བྱེད། །དགེ་སྦྱོང་ཡོ་བྱད་སྦེད་པ་དང་། །ལྷག་མས་བསྐུར་འདེབས་རྐུན་མར་འགྲོགས། །ས་རྐོ་འཐབ་ཕྱིར་ཉན་རྣ་བྱེད། །ཆོས་ལྡན་ལས་ལ་འགལ་བར་བྱེད། །ཆང་འཐུང་མི་སྨྲ་གྲོང་འགྲོ་བ། །ལ་སོགས་ལྟུང་བྱེད་དགུ་བཅུ་དང་། །སོ་སོར་བཤགས་བཞི་བསླབ་བྱ་ཡི། །ཉེས་བྱས་བསྡུ་ན་གོས་ལེགས་པར། །མ་བགོས་སྤྱོད་ལམ་མ་ལེགས་བགྱིས། །ཟས་ལ་ཚུལ་མཐུན་ལོངས་མ་སྤྱད། །ལྷུང་བཟེད་ཡལ་བོར་མ་གུས་ལ། །ཆོས་སྟོན་ཆུ་ཐང་མི་གཙང་དོར། །དེ་རྣམས་ལེགས་སྤང་བསླབ་བྱའོ། །དགེ་སློང་མ་དང་དགེ་སློང་མའི་བསླབ་བྱ་ནི། ཁྱད་གཞི་མེད་པའི་ཁྱད་ཆོས་ཡིན་པས་མ་བཤད་དོ། །གཉིས་པ་ཐེག་ཆེན་སོ་ཐར་གྱི་བསླབ་བྱ་ལ། ཆོ་ག་ཐུན་མོང་པས་ནི་རང་གིས་གང་བླང་བའི་སོ་ཐར་དེ་དག་དགོས་པ་ཁྱད་པར་ཅན་མེད་པའི་ཚེ་ཉན་ཐོས་ཀྱིས་ཇི་ལྟ་བ་བཞིན་བསྲུང་དགོས་ཏེ། སྡོམ་པ་གཉིས་ཀྱི་བཅས་པ་ལས་དགོས་པ་མེད་པར་འདའ་བ་རྡོ་རྗེ་ཐེག་པའི་སྐབས་སུ་ལྟུང་བར་གསུངས་པའི་ཕྱིར་རོ། །སེམས་ཅན་གྱི་དོན་དུ་འགྱུར་བ་སོགས་དགོས་པ་ཁྱད་པར་ཅན་ཡོད་ན་ལུས་ངག་གི་ཁ་ན་མ་ཐོ་བ་ཐམས་ཅད་གནང་སྟེ། སྤྱོད་འཇུག་ལས། ཐུགས་རྗེ་མངའ་བ་རིང་གཟིགས་པས། །བཀག་པ་རྣམས་ཀྱང་དེ་ལ་གནང་། །ཞེས་དང་སྡོམ་པ་ཉི་ཤུ་པ་ལས། སྙིང་རྗེ་ལྡན་ཞིང་བྱམས་ཕྱིར་དང་། །སེམས་དགེ་བ་ལ་ཉེས་པ་མེད། །ཞེས་གསུངས་པ་ལྟར་རོ། །ཐེག་ཆེན་གསོ་སྦྱོང་གི་བསླབ་བྱ་ནི། སྔར་བཤད་པའི་བརྒྱད་པོ་དེ་ཉིད་དོ། །བཞི་པ་ཉམས་ན་ཕྱིར་བཅོས་པའི་ཚུལ་ནི། དགེ་བསྙེན་གྱི་བསླབ་པ་ལས་མི་གསོད་ལ་སོགས་བཞི་བྱུང་ན་སྡོམ་པ་གཏོང་བས་བསྐྱར་ནས་བླང་། མི་མིན་གསོད་པ་སོགས་ལྔ་བྱུང་ན་སྡོམ་ལྡན་གཅིག་གི་མདུན་དུ་བཤགས་ཞེས་བོད་ཀྱི་བླ་མ་དག་གསུངས་མོད་ཀྱི་དེ་ལས་གཞན་མ་མཐོང་གསུངས། དགེ་ཚུལ་གྱི་ཕམ་འདྲའི་ཉེས་བྱས་བཞི་དང་། དགེ་སློང་གི་ཕམ་པ་བཞི་འཆབ་བཅས་བྱུང་ན་གསོར་མི་རུང་ལ། འཆབ་མེད་བྱུང་ན་བསླབ་པ་སྦྱིན་པར་འདུལ་བ་ལས་གསུངས། དེང་སང་སེམས་བསྐྱེད་ཀྱིས་ཟིན་པའི་སོར་སྡོམ་ཉམས་ན་བསྐྱར་ནས་བླང་ཆོག་ཅེས་ཐམས་ཅད་ཀྱིས་གསུངས་ཤིང་དེ་ལྟར་དུ་མཛད་དོ། །དགེ་ཚུལ་གྱི་བཤགས་བྱའི་ཉེས་བྱས་རྣམས་བཤགས་པས་དག་པར་འགྱུར། ཕྱོགས་མཐུན་རྣམས་ཡིད་ཀྱིས་སྡོམ་པས་དག་པར་གསུངས། དགེ་སློང་གི་ལྷག་ལྟུང་བྱུང་ན་སྤོ་མགུ་དབྱུང་གསུམ་བྱེད་དགོས་ངེས་ཡིན་ཀྱང་མདོ་རྩ་བ་ལས། བསམ་པས་ལྟུང་བ་ལས་ལྡང་གི་ཆད་པའི་ལས་ཀྱིས་མ་ཡིན་ནོ། །ཞེས་དང་། དེའི་ལུང་གླེང་གཞིར་གང་ཟག་ཁྱད་པར་ཅན་གྱིས་ཆད་ལས་མི་དགོས་པར་བཤགས་པ་རྐྱང་བས་ཆོག་པར་གསུངས་པ་དེ་རྐྱེན་དབང་གིས་གང་ཟག་ཐམས་ཅད་ཀྱིས་དེ་བཞིན་བྱས་ཆོག་པར་སེམས་ཏེ། ལུང་ལས། ངས་ཟླ་བ་ཕྱེད་ཕྱེད་ཅིང་སོ་སོར་ཐར་བའི་མདོ་འདོན་པ་དེའི་ཚེ་གང་གིས་ཚུལ་ཁྲིམས་ཕྲ་མོ་དང་ཕྲན་ཚེགས་དག་འདོན་ན་དགེ་སློང་གི་དགེ་འདུན་གྱིས་ཕྱིར་ཀློག་ལ་བདེ་བའི་རེག་པ་ལ་མནོས་ཤིང་ཅེས་དང་། ཀུན་དགའ་བོ་ལ་ང་མྱ་ངན་ལས་འདས་པའི་ཚེ་བསྐུལ་ཅིག་དང་། བསླབ་པའི་གཞི་ཇི་ལྟར་བཅས་པ་དག་ལས་བསླབ་པའི་གཞི་ཕྲན་ཚེགས་ཕྲ་མོ་ཁ་ཅིག་བག་ཡང་དུ་བྱའོ། །ཞེས་བཀའ་སྩལ་བ་དེ་འདི་འདྲའི་རིགས་ཅན་ལ་དགོངས་པ་ལས་འོས་མེད་དེ། བོད་འདིར་སྤོ་མགུ་དབྱུང་གསུམ་གྱིས་ཕྱིར་བཅོས་བྱེད་མཁན་མ་བྱུང་ཞིང་། ལྷག་ལྟུང་གི་མ་གོས་པའི་དགེ་སློང་ཉི་ཤུ་ལྷན་ཅིག་ཚོགས་པ་ཤིན་ཏུ་དཀའ་བའི་ཕྱིར། དེས་ན་འགྱོད་སེམས་དྲག་པོས་མིང་རིགས་བརྗོད་པའི་སྒོ་ནས་ཕྱིར་བཅོས་རེ་བྱ་དགོས་ཏེ། གཞན་དུ་ན་གསོ་སྦྱོང་གི་དུས་ཐམས་ཅད་དུ་སླད་ཀྱིས་ལྟུང་བ་དེ་ཆོས་བཞིན་དུ་སླར་བགྱིའོ། །ཞེས་པ་དེ་བརྫུན་དུ་འགྱུར་ལ་བརྫུན་གྱིས་ལྟུང་བ་དག་པར་འགྱུར་བ་ནི་གང་ན་ཡང་གསུངས་པ་མེད་དོ། །སྤང་ལྟུང་ནི་དངོས་པོ་གང་ཡིན་པ་ཞག་གཅིག་སྤང་རྗེས་བཤགས་པ་དང་། ལྟུང་བྱེད་ནི་བཤགས་རྐྱང་དང་། སོར་བཤགས་སྨྲེ་བཤགས་བཅས་བཤགས་པ་དང་། ཉེས་བྱས་རྣམས་བཤགས་རྐྱང་བྱས་པས་དག་པར་འགྱུར་ལ། བསྡམ་བྱའི་ཉེས་བྱས་རྣམས་ཡིད་ཀྱིས་སྡོམ་པས་དག་པར་གསུངས་སོ། །བཤགས་པ་རྣམས་བཤགས་ཡུལ་ལ་ལྟུང་བ་དེས་མ་གོས་པའི་མདུན་དུ་ལྟུང་བའི་མིང་རིགས་གཉིས་ཀ་བརྗོད་ནས་བཤགས་སྡོམ་ལན་གསུམ་བྱ། ལྟུང་བ་མ་མཐོལ་ན་བཅབ་ཉེས་ཀྱང་ཡོད་པས་དེ་སྔོན་དུ་བཤགས་དགོས་སོ། །ཐེག་ཆེན་སོ་ཐར་ལ་དགེ་ཚུལ་སློང་གིས་ནི་སྔར་བཞིན་ཕྱིར་བཅོས་དང་། ཐེག་ཆེན་སྡེ་སྣོད་ལས་བཤད་པའི་ཕྱིར་བཅོས་རྣམས་ཀྱང་ཉམས་སུ་བླང་བར་བྱ་ཞིང་། དེ་ལས་གཞན་ཐེག་ཆེན་སོ་ཐར་རྣམས་ལ་ནི་ཐེག་ཆེན་སྡེ་སྣོད་ལས་བཤད་པ་ཁོ་ན་བྱའོ། ༈  །གཉིས་པ་བྱང་སེམས་ཀྱི་སྡོམ་པ་བཤད་པ་ལ་བཞི་སྟེ། བྱང་སེམས་ཀྱི་སྡོམ་པའི་ངོ་བོ་ངོས་བཟུང་བ། དེ་ཐོབ་བྱེད་ཀྱི་ཆོ་ག །ཐོབ་པ་མི་ཉམས་པར་བསྲུང་བའི་བསླབ་བྱ། ཉམས་ན་ཕྱིར་བཅོས་པའི་ཚུལ་ལོ། །དང་པོ་ལ་ངོ་བོ། དབྱེ་བ། དོན་ལྔས་གཏན་ལ་དབབ་པ་གསུམ་ལས། དང་པོ་ནི། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་གང་ཞིག །མི་མཐུན་ཕྱོགས་སྤོང་བའི་སེམས་པ་མཚུངས་ལྡན་དང་བཅས་པ་རྒྱུན་ཆགས་པའོ། །དེ་ཡང་སྒྲུབ་པ་ཁྱད་པར་བ་ནི། ཤེས་པས་སྲིད་ལ་མི་གནས་ཤིང་། །སྙིང་རྗེས་ཞི་ལ་མི་གནས་པ། །ཞེས་གསུངས་པ་ལྟར་སྟོང་ཉིད་སྙིང་རྗེའི་སྙིང་པོ་ཅན་ནོ། །སྒྲུབ་པ་ཞེས་པ་དེ་སྒྲུབ་བྱེད་བསྒྲུབ་བྱ་གཉིས་ཆར་ལ་བཏགས་པ་ཡིན་པས་སངས་རྒྱས་གྱི་སར་མ་ཁྱབ་པའི་སྐྱོན་མེད་དོ། །མི་མཐུན་ཕྱོགས་ནི་འཁོར་བའི་སེམས་དང་མྱང་འདས་ཀྱི་སེམས་གཉིས་ཡིན་ལ། དེ་གཉིས་སྤོང་བས་མི་གནས་པའི་མྱང་འདས་ཀྱི་སེམས་སུ་གྲུབ་སྟེ། རྒྱུད་བླར། བདག་སྲེད་མ་ལུས་ཤེས་རབ་ཀྱིས་བཅད་ནས། །སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། །དེ་ལྟར་བློ་རྩེ་བྱང་ཆུབ་སེམས་ཐོབ་པས། །འཕགས་པ་འཁོར་བའམ་མྱ་ངན་འདའ་མི་འགྱུར། །ཞེས་གསུང་པ་ལྟར་རོ།  །དབྱེ་བ་ལ་ངོ་བོའི་གཉིས་ཏེ།  གཞན་དོན་དུ་སངས་རྒྱས་ཐོབ་འདོད་སྨོན་པ་དང་། །དེའི་དོན་དུ་སྤྱོད་པ་སྤྱད་པ་འཇུག་པའོ། །ཁ་ཅིག་སྨོན་པ་ལ་སྡོམ་པ་མེད་དེ། བྱང་ཆུབ་སྨོན་པའི་སེམས་ལ་ནི། །འཁོར་ཚེ་འབྲས་བུ་ཆེ་འབྱུང་ཡང་། །ཇི་ལྟར་འཇུག་པའི་སེམས་བཞིན་དུ། །བསོད་ནམས་རྒྱུན་ཆགས་འབྱུང་བ་མིན། །ཞེས་གསུངས་པའི་ཕྱིར་ཞེས་ཟེར་རོ། །དེའི་ལན་ནི། འཇམ་མགོན་བླ་མས། བདག་གི་བླ་མ་དཔལ་ས་སྐྱ་པའི་ཞལ་སྔ་ནས་ནི། སྨོན་འཇུག་གཉིས་ཀ་ལ། སྨོན་པའི་སེམས། སྨོན་པའི་སེམས་བསྐྱེད་པ། སྨོན་པ་མི་ཉམས་པར་སྲུང་བ་གསུམ་དང་། འཇུག་པའི་སེམས། འཇུག་པའི་སེམས་བསྐྱེད་པ། འཇུག་པ་མི་ཉམས་པར་བསྲུང་བ་དང་གསུམ་ཡོད་དོ། །ཞེས་གསུངས་པ་ནི་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ངེས་པའོ། །དེའི་རྗེས་སུ་འབྲང་ནས་སྨོན་འཇུག་གི་སེམས་རྐྱང་པ་སྡོམ་པ་མིན་ལ། སྨོན་འཇུག་གི་སེམས་བསྐྱེད་པ་ལ་མི་མཐུན་པ་གཞི་བཅས་སྤོང་སེམས་ཡོད་ན་གཉིས་ཀ་ཡང་སྡོམ་པར་འགྱུར་ཏེ། མཚན་ཉིད་དང་ལྡན་པའི་ཕྱིར། སྡོམ་པའི་མཚན་ཉིད་དང་ལྡན་ཡང་སྡོམ་པར་མི་འགྱུར་ན་སྡོམ་པ་གཞན་ཐམས་ཅད་ཀྱང་སྡོམ་པར་མི་འགྱུར་རོ། །སློབ་དཔོན་ཞི་བ་ལྷ་ནི་སྡོམ་པས་མ་ཟིན་པའི་སྨོན་པ་རྐྱང་པ་ལ་བསོད་ནམས་རྒྱུན་ཆགས་སུ་མི་འབྱུང་བར་བཞེད་པ་ཡིན་གསུངས་པ་དང་། །དེས་ན་བྱང་ཆུབ་སེམས་དཔའི་རྒྱུད་ཀྱི་གོང་འོག་གི་བསླབ་བྱ་ཐམས་ཅད་ཀྱང་བྱང་སེམས་ཀྱི་སྡོམ་པར་འདུས་པ་ཡིན་ཏེ། གོང་གི་མཚན་ཉིད་རྣམས་ཚང་བའི་ཕྱིར་རོ།  །རྗེ་བཙུན་གྱིས་བཞེད་པ་ཡང་འདི་ཡིན་ཏེ། གོང་འོག་ཐམས་ཅད་ཀྱང་བྱང་ཆུབ་སེམས་དཔའི་འཇུག་པ་ཡིན་པའི་ཕྱིར། ཞེས་གསུངས་པའི་ཕྱིར། ཆོ་གའི་སྒོ་ནས་དབྱེ་ན་གསུམ་སྟེ། སོ་ཐར་དང་ཐུན་མོང་བའི་བྱང་སྡོམ། ཆོ་ག་ཐུན་མིན་གྱི་བྱང་སྡོམ་དབང་བསྐུར་དང་ཆོ་ག་ཐུན་མོང་བའི་བྱང་སེམས་ཀྱི་སྡོམ་པའོ། །དང་པོ་ནི། སྔར་བཤད་པའི་ཐེག་ཆེན་སོ་ཐར་ཐམས་ཅད་དོ།  །དེས་ན་ཉན་ཐོས་ཀྱི་སོ་ཐར་དང་བྱང་སེམས་ཀྱི་སྡོམ་པ་གཉིས་འགལ་བ་ཡིན་གྱི་བྱང་སེམས་ཀྱི་སོ་ཐར་དང་མི་འགལ་ཏེ།  གང་ལ་ཐེག་ཆེན་སོ་ཐར་གྱི་མཚན་ཉིད་ཚང་བ་དེ་ལ་བྱང་སྡོམ་གྱི་མཚན་ཉིད་ཚང་ལ། གང་ལ་བྱང་སྡོམ་གྱི་མཚན་ཉིད་ཚང་བ་དེ་ལ་ཐེག་ཆེན་སོར་སྡོམ་གྱི་མཚན་ཉིད་ཚང་བའི་ཕྱིར་ཏེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པའི་ཕྱིར་བསྲུང་བའི་སྡོམ་པ་ཡིན་ན་བྱང་སེམས་ཀྱི་སྡོམ་པ་ཡིན་དགོས་ཤིང་། གཞན་ལ་ཕན་པ་ཁྱད་པར་ཅན་བསྒྲུབ་པ་ལ་གཞན་ལ་གནོད་པ་སྤོང་བས་ཁྱབ་པའི་ཕྱིར། གཉིས་པ་ནི་དབུ་སེམས་ཀྱི་ཆོ་ག་ལས་ཐོབ་པའི་སྨོན་འཇུག་གི་སྡོམ་པ་ལྟ་བུའོ། །གསུམ་པ་ནི། དབང་བསྐུར་གྱི་ཆོ་གའི་སྟ་གོན་གྱི་དུས་སུ་ཐོབ་པའི་བྱང་སེམས་ཀྱི་སྡོམ་པ་དང་། དངོས་གཞིའི་སྐབས་སུ་ཐོབ་པའི་སྔགས་སྡོམ་ལྟ་བུའོ། །གསུམ་པ་དོན་ལྔས་གཏན་ལ་དབབ་པ་ནི། གང་དུ་སྡོམ་པའི་གནས་ནི། གང་ཟག་རེ་རེ་ཡང་གང་དུ་བཞུགས་པའི་གནས་སོ། །གྲངས་ཅི་སྙེད་སྡོམ་པ་ནི་སེམས་ཀྱིས་བསླབ་པར་བྱ་བ་ཐམས་ཅད་ཚུལ་ཁྲིམས་གསུམ་མམ་ཕ་རོལ་དུ་ཕྱིན་པ་དྲུག་ཏུ་སྡོམ། སྤང་བྱ་གང་སྡོམ་ན་སེམས་ཀྱི་ཁ་ན་མ་ཐོ་བ་ཐམས་ཅད་སྡོམ། ཐབས་གང་གིས་སྡོམ་ན་དབུ་སེམས་ཀྱི་ཆོ་ག་སོགས་ཀྱིས་སྡོམ། སྡོམ་པ་རང་གི་ངོ་བོ་ནི་སཾ་པ་ར་ཞེས་པ་བདེ་བ་མཆོག་ལ་འཇུག་པས་དེས་བདེ་བར་གྱུར་པས་ན་སྡོམ་པ་སྟེ། བདེ་བའི་འབྱུང་གནས་དེ་ལ་སྐྱབས་སུ་མཆི། །ཞེས་པ་ལྟར་མི་མཐུན་ཕྱོགས་སྡོམ་པས་བདེ་བའི་མཆོག་ཏུ་གྱུར་པའོ། །གཉིས་པ་ཐོབ་བྱེད་ཀྱི་ཆོ་ག་ལ་གསུམ། ལེན་པའི་ཆོ་ག །བླང་བའི་ཡུལ། རྟེན་གྱི་གང་ཟག་གོ། །དང་པོ་ལ་དབུ་སེམས་ཀྱི་ལུགས་གཉིས་ལས། དང་པོ་ནི། མགོན་པོ་འཇམ་པའི་དབྱངས་ནས་འཕགས་པ་ཀླུ་སྒྲུབ་ཡབ་སྲས་ལ་བརྒྱུད་དེ་རྒྱལ་སྲས་ཞི་བ་ལྷའི་ཕྱག་སྲོལ་ཇོ་བོ་པུཎྱ་ཤྲཱི་ལས་བྱུང་བ་རྗེ་བཙུན་ས་སྐྱ་པ་ཡབ་སྲས་ཀྱི་ཕྱག་ལེན་དུ་མཛད་པ་དེ་ཡིན་ལ། གཉིས་པ་ནི། མགོན་པོ་བྱམས་པ་ནས་ཐོགས་མེད་སྐུ་མཆེད་ལ་བརྒྱུད་དེ་སློབ་དཔོན་ཙནྡྲ་གོ་མའི་ཕྱག་སྲོལ་ཇོ་བོ་རྗེ་དཔལ་ལྡན་ཨ་ཏི་ཤ་ལས་བྱུང་བ་དགེ་བཤེས་བཀའ་གདམས་པ་རྣམས་ཀྱི་ཕྱག་ལེན་དུ་མཛད་པ་དེ་ཡིན་ནོ། །དེ་གཉིས་ཀྱི་ཆོ་གའི་ཁྱད་པར་ནི། དབུ་མ་ལུགས་ཀྱི་ཆོ་ག་ལ། སྦྱོར་དངོས་རྗེས་གསུམ་སྦྱོར་བ་ལ། རྟེན་བཤམས་ཡོན་འབུལ་གསོལ་བཏབ་ནས། །མཆོད་པ་སྐྱབས་འགྲོ་སྡིག་བཤགས་དང་། །ཡི་རང་ཆོས་འཁོར་བཞུགས་གསོལ་འདེབས། །བསྔོ་བ་བདུན་གྱིས་རྒྱུད་སྦྱང་བྱ། །མཆོད་པར་བཀུར་སྟི་ཡོ་བྱད་དང་། །ལུས་འབུལ་བློས་སྤྲུལ་བླ་མེད་ལྔ། །བཀུར་སྟིའི་མཆོད་པ་བསྟོད་ཕྱག་གཉིས། །ཡོ་བྱད་ཉེར་སྤྱོད་དངོས་འབྱོར་དང་། །བདག་པོས་མ་བཟུང་མཆོད་གཉིས་སོ། །དངོས་གཞི་བསམ་པ་སྦྱང་བ་དང་། །དམ་བཅའ་ཚིག་ཏུ་བརྗོད་པ་ཡིས། །སྨོན་འཇུག་སྡོམ་པ་སྟབས་གཅིག་ལེན། །རྗེས་ལ་རང་གཞན་དགའ་བ་བསྒོམ། བསླབ་བྱ་བརྗོད་དང་གཏང་རག་འབུལ། །ཞེས་པ་ལྟར་ཏེ། རྒྱས་པར་འཇམ་མགོན་བླ་མའི་སེམས་བསྐྱེད་ཀྱི་ཆོ་ག་ཆེན་མོར་གསུངས་པ་ལྟར་ལག་ལེན་ཞིབ་ཏུ་ཤེས་པར་བྱའོ། །སེམས་ཙམ་ལུགས་ལ་སྨོན་འཇུག་གཉིས། །སོ་སོར་ལེན་ཏེ་སྨོན་པ་ལ། །སྦྱོར་བ་གསོལ་གདབ་ཕྱག་མཆོད་བྱ། །སྐྱབས་འགྲོ་ཁྱད་པར་ཅན་བྱ་བའོ། །དངོས་གཞི་བསམ་པ་སྦྱང་བ་དང་། །དམ་བཅའ་ཚིག་ཏུ་བརྗོད་པར་བྱའོ། །འཇུག་པའི་ཆོ་གར་སྦྱོར་བཅུ་སྟེ། །གསོལ་གདབ་བར་ཆད་ཐུན་མོང་དྲི། །ལྟུང་བའི་ལྕི་ཡང་ཉམས་ཉེས་དང་། །མ་ཉམས་ཕན་ཡོན་བརྗོད་པ་དང་། །ཚོགས་བསགས་བར་ཆད་ཐུན་མིན་འདྲི། །མྱུར་བསྐུལ་བསམ་པ་ཁྱད་པར་ཅན།  །བསྐྱེད་དང་བསླབ་པ་མདོར་བརྗོད་པའོ།  །དངོས་གཞི་སེམས་སྡོམ་ལན་གསུམ་ནོད།  །མཇུག་ལ་མཁྱེན་གསོལ་ཡེ་ཤེས་ཀྱི།  །གཟིགས་པ་འཇུག་པའི་ཕན་ཡོན་དང་། །སྡོམ་པ་གྱ་ཚོམ་མི་བསྒྲགས་དང་། །བསླབ་པའི་གནས་བརྗོད་དྲིན་ཕྱིར་མཆོད། །དགེ་བ་བསྔོ་བ་དྲུག་བྱའོ། །ཞེས་པ་སྟེ་རྒྱས་པར་བྱང་ས་དང་སྡོམ་པ་ཉི་ཤུ་པ་ལས་འབྱུང་བ་རྗེ་བཙུན་རིན་པོ་ཆེའི་སྡོམ་པ་ཉི་ཤུ་པའི་རྣམ་བཤད་གསུངས་པ་ལས་ཞིབ་ཏུ་ཤེས་པར་བྱའོ། །ཆོ་གའི་ཁྱད་པར་དེས་ཤེས་ལ། ཡུལ་རྟེན་བསླབ་བྱ་ཕྱིར་བཅོས་རྣམས་ཀྱི་ཁྱད་པར་འོག་ཏུ་བཤད་པའོ། །དེ་ལྟར་ན་ལུགས་གཉིས་པོའི་ཆོ་གའི་ཁྱད་པར་ཕྱེ་བ་ནི། རྗེ་བཙུན་ས་སྐྱ་པ་ཡབ་སྲས་ཀྱི་སྲོལ་དུ་སྣང་ཞིང་། དེང་སང་ཁོ་བོའི་བླ་མ་རྡོ་རྗེ་འཆང་དང་དབྱེར་མ་མཆིས་པ་ཀུན་དགའ་བཟང་པོ་འབའ་ཞིག་གི་ཕྱག་སྲོལ་དུ་སྣང་ངོ་ཞེས་ཀུན་མཁྱེན་གྱིས་གསུངས། ཁ་ཅིག་བྱང་ས་དང་སྤྱོད་འཇུག་ལས་འབྱུང་བའི་སེམས་བསྐྱེད་ཀྱི་ཆོ་ག་ལ་སེམས་ཙམ་དང་དབུ་མ་ལུགས་ཞེས་སོ་སོར་ཕྱེ་བ་མི་འཐད་དེ། དབུ་སེམས་གཉིས་ཀས་ལུགས་གཉིས་ཀ་ཉམས་སུ་ལེན་དུ་རུང་བའི་ཕྱིར། ཞེས་ཟེར་བ་ནི་སྨྲ་བས་ཕོངས་བར་ཟད་དོ། །འོ་ན་ཁྱེད་རང་གི་བླ་མས་ཀླུ་སྒྲུབ་དང་ཐོགས་མེད་ནས་བརྒྱུད་པའི་ལམ་རིམ་གཉིས་ལ་ཟབ་མོ་ལྟ་བ་དང་རྒྱ་ཆེན་སྤྱོད་པའི་སྲོལ་ཞེས་གཉིས་སུ་ཕྱེ་བ་ཡང་མི་འཐད་པར་ཐལ། དེ་གཉིས་ཀས་ལྟ་སྤྱོད་གཉིས་ཀ་ཉམས་སུ་ལེན་དུ་རུང་བའི་ཕྱིར། གཞན་ཡང་བྱམས་པ་དང་ཀླུ་སྒྲུབ་རྣམ་གཉིས་ཀྱིས་ཡུམ་དོན་སྦས་དོན་དང་དངོས་བསྟན་གཉིས་སུ་འགྲེལ་བ་མི་འཐད་པར་ཐལ་བ་སོགས་ཁྱེད་རང་ལ་གནོད་པ་མཐའ་ཡས་པ་ཡོད་དོ། །དེས་ན་སེམས་ཙམ་པ་ལྟ་བ་དམའ་བས་དེར་མཐུན་སྤྱོད་པ་ཡང་དོགས་པའི་ཆོ་ག་དང་། དབུ་མ་པ་ལྟ་བ་མཐོ་བས་དེར་མཐུན་སྤྱོད་པ་དང་ཡངས་པའི་སེམས་བསྐྱེད་ཀྱི་ཆོ་ག་གཉིས་རྫོགས་པའི་སངས་རྒྱས་ཀྱིས་གསུངས་ཤིང་རྗེས་འཇུག་གི་གྲུབ་ཆེན་རྣམས་ཀྱིས་ཀྱང་དེ་ལྟར་བཀྲལ་བར་ཤེས་པར་བྱའོ། །གཉིས་པ་གང་ལས་བླང་བའི་ཡུལ་ལ་དབུ་མ་པ་ལྟར་ན་བྱང་སེམས་ཀྱི་སྡོམ་པ་ལེན་གསོ་གཉིས་ཀ་ལ་བླ་མར་འོས་པ་མ་རྙེད་ཀྱང་དཀོན་མཆོག་གི་རྟེན་དྲུང་དུ་ཆོ་ག་བྱས་པས་ཆོག  སེམས་ཙམ་པ་ལྟར་ན་བྱང་ས་ལས་དགེ་བའི་བཤེས་གཉེན་མཚན་ཉིད་དང་ལྡན་པ་རྒྱང་གྲགས་དང་དཔག་ཚད་ཀྱི་བར་སྲོག་དང་ཚངས་སྤྱོད་ལ་མི་གནོད་ཙམ་དུ་བཙལ་ཀྱང་མ་རྙེད་ན་དཀོན་མཆོག་གི་རྟེན་གྱི་དྲུང་དུ་བདག་ཉིད་ཀྱིས་བླངས་པས་ཀྱང་སྐྱེའོ། །ཞེས་གསུངས་པ་ལྟར་བཞེད་དོ། །བླང་ཡུལ་གྱི་མཚན་ཉིད་ཀྱང་དབུ་མ་པས་སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང་། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་གཏོང་ངོ་། །ཞེས་བཤད།  སེམས་ཙམ་པས་སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླངས་པར་བྱ། །ཞེས་བཤད་དོ། །གསུམ་པ་རྟེན་ལ་གཉིས་ལས། དབུ་མ་ལུགས་ཀྱི་སེམས་བསྐྱེད་ནི། །བརྡ་ཤེས་ཤིང་དོན་གོ་ལ་ལེན་འདོད་ཡོད་པའི་འགྲོ་བ་ཐམས་ཅད་ལ་སྐྱེ་སྟེ། གཙུག་ན་རིན་ཆེན་གྱིས་ཞུས་པའི་མདོ་ལས། ལྷ་དང་མི་ཡི་སྲོག་ཆགས་ཁྲི་ཉིས་སྟོང་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཞེས་པ་དང་། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུ་ཁྲི་ཉིས་སྟོང་གིས་བྱང་ཆུབ་ཏུ་སེམས་བསྐྱེད་པར་གསུངས་པའི་ཕྱིར། སོ་ཐར་རིས་བདུན་རྟེན་དུ་མེད་ཀྱང་རུང་སྟེ། བསྐལ་བཟང་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། །དེ་བཞིན་གཤེགས་པ་བསོད་ནམས་འོད་དེ་ལ། །ཉིན་གཅིག་སྲོག་གཅོད་སྡོམ་པ་བླངས་ནས་ཀྱང་། །དང་པོར་བྱང་ཆུབ་ཏུ་ནི་སེམས་བསྐྱེད་དོ། །ཞེས་གསུངས་པའི་ཕྱིར། སེམས་ཙམ་ལུགས་ཀྱི་སེམས་བསྐྱེད་སྐྱེས་བའི་རྟེན་ལ། །སྨོན་སེམས་རྐྱང་པ་ལེན་པའི་རྟེན་ལ་ངེས་པ་མེད་པར་དབུ་མ་པ་དང་ཆ་འདྲ་ལ། འཇུག་པ་སེམས་བསྐྱེད་ལ་སོ་ཐར་རིས་བདུན་གྱི་རྟེན་ངེས་པར་དགོས་ཏེ། ཇོ་བོ་རྗེས། སོ་སོར་ཐར་བ་རིས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་ཡོད་ཀྱི་གཞན་དུ་མིན། །ཞེས་དང་། བྱང་ས་ལས། ཚུལ་ཁྲིམས་གསུམ་ལས་སྡོམ་པའི་ཚུལ་ཁྲིམས་ནི་སོ་ཐར་རིས་བདུན་ཡིན་པར་གསུངས་པའི་ཕྱིར་རོ། །གསུམ་པ་མི་ཉམས་པར་བསྲུང་བའི་བསླབ་བྱ་ལ་གཉིས་ཏེ། དབུ་སེམས་ཀྱི་བསླབ་བྱ་སོ་སོར་བཤད་པ་དང་། རྩ་ལྟུང་བྱུང་བས་སྡོམ་པ་གཏོང་མི་གཏོང་དཔྱད་པའོ། །དང་པོ་ལ་གཉིས་ལས་དང་པོ་དབུ་མ་པའི་ལུགས་ལ་གསུམ། དབང་རྣོན་ལ་བཅུ་བཞིར་དབྱེ་བ། དབང་འབྲིང་ལ་བཞིར་བསྟན་པ། དབང་རྟུལ་ལ་གཅིག་ཏུ་བསྟན་པའོ། །དང་པོ་ནི། ནམ་མཁའི་སྙིང་པོས་མདོ་ལས་གསུངས་པའི་དོན་ནི། དཀོན་མཆོག་དཀོར་འཕྲོག་དམ་ཆོས་སྤོང་། །རབ་བྱུང་ཆད་པས་གཅོད་དང་འབེབས། །མཚམས་མེད་བྱེད་དང་ལོག་ལྟ་འཛིན། །གྲོང་ལ་སོགས་པ་འཇིག་པ་དང་། །བློ་མ་སྦྱང་ལ་སྟོང་ཉིད་སྟོན། །རྫོགས་བྱང་ཞུགས་རྣམས་དེ་ལས་བཟློག །ཉན་ཐོས་རིགས་ཅན་ཐེག་ཆེན་སྦྱོར། །ཉན་ཐོས་ཐེག་པས་ཉོན་མོངས་པ།  །མི་སྤོང་ཞེས་འཛིན་གཞན་འཛིན་འཇུག  །རྙེད་ཕྱིར་བདག་བསྟོད་གཞན་ལ་སྨོད། །ཟབ་དོན་རྟོགས་ཞེས་བརྫུན་དུ་སྨྲ།  དགེ་སྦྱོང་ཆད་པས་གཅོད་འཇུག་ཅིང་། །དེ་ཡིས་ལོག་འཚོས་གསུག་འབུལ་ལེན། །སྤོང་བའི་རྣལ་འབྱོར་འདོར་འཇུག་དང་། །དེ་ཡི་ལོངས་སྤྱོད་ཀློག་པར་སྦྱིན། །རྟེན་གྱི་དབྱེ་བས་བཅོ་བརྒྱད་གསུངས། །ཞེས་པའི་དང་པོ་ལྔ་རྒྱལ་པོ་ལ་འབྱུང་ཉེ་དང་། ཡང་དང་པོ་གཞིའི་སྟེང་དུ་གྲོང་སོགས་འཛོམས་པ་དང་ལྔ་བློན་པོ་ལ་འབྱུང་ཉེ་དང་། ཕྱི་མ་བརྒྱུད་པོ་ལས་དང་པོ་པ་ལ་འབྱུང་ཉེ་སྟེ་བཅོ་བརྒྱད་དོ། །རྒྱལ་བློན་ལས་དང་པོ་བ་གསུམ་ལ་འབྱུང་ཉེ་བ་ལ་དགོངས་ནས་གསུངས་ཀྱིས་བཅུ་བཞི་པོ་སུས་སྤྱོད་ཀྱང་ལྟུང་བར་འགྱུར་པ་ལ་ཁྱད་པར་མེད་པར་བསླབ་བཏུས་ལས་གསུངས་སོ། །གཉིས་པ་ནི། ཐབས་ལ་མཁས་པའི་མདོའི་དོན་ཏེ། བྱང་ཆུབ་སེམས་ནི་ཡོང་དོར་དང་། །སེར་སྣས་སློང་ལ་སྦྱིན་མི་བྱེད། །ཁྲོས་ཚེ་ཤད་སྦྱངས་བྱས་ཀྱང་སླར། །ཁྲོས་ནས་དེ་ལ་བརྡེག་སོགས་བྱེད། །ཉོན་མོངས་པ་དང་གནས་མཐུན་པས། །ཆོས་ལྟར་བཅོས་པ་སྟོན་པའོ། །ཞེས་པའོ། །གསུམ་པ་ནི། རྒྱལ་པོ་ལ་གདམས་པའི་མདོའི་དོན་ཏེ། ཡང་དག་རྫོགས་པའི་བྱང་ཆུབ་ལ། །འདུན་དང་དོན་གཉེར་སྨོན་པ་རྣམས། །འགྲོ་འདུག་ལ་སོགས་དུས་རྒྱུན་དུ། །དྲན་ཅིང་ཡིད་ལ་བཟུང་སྟེ་བསྒོམས། །རང་གཞན་དགེ་ལ་རྗེས་ཡི་རང་། །དགེ་དེས་སངས་རྒྱས་སྲས་སློབ་ལ། །མཆོད་པར་ཕུལ་ནས་འགྲོ་ཀུན་དང་། །ཐུན་མོང་ཉིད་དུ་བྱས་ནས་ནི། །བླ་མེད་བྱང་ཆུབ་ཐོབ་ཕྱིར་བསྔོ། །དེས་ནི་བྱང་ཆུབ་ཀྱི་ཚོགས་རྫོགས། །ཞེས་པའོ། །དེས་ན་སྨོན་སེམས་སྤོང་བ་ནི་བྱང་ཆུབ་སེམས་དཔའ་དབང་པོ་རྣོ་འབྲང་རྟུལ་གསུམ་ཐམས་ཅད་ལ་རྩ་ལྟུང་ཤིན་ཏུ་ལྕི་བ་ཡིན་སྟེ། བསྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་རང་རྒྱལ་ཉན་ཐོས་ཉིད་དུ་སེམས་བསྐྱེད་ན། །དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་གསུངས་པའི་ཕྱིར། སྨོན་སེམས་གཏོང་བའི་རྒྱུ་ནི་ཞུམ་པ་དང་། སྒྱིད་ལུགས་དང་། འཁོར་བའི་ཉེས་པས་སྐྲག་པ་གསུམ་དུ་སེམས་བསྐྱེད་ཆོ་ག་ལས་གསུངས་པས་དེ་གསུམ་སྤངས་པར་བྱའོ། །གཉིས་པ་སེམས་ཙམ་ལུགས་ཀྱི་བསླབ་བྱ་ལ་གཉིས་སྟེ། ཕམ་འདྲའི་ཉེས་བྱས་བཞི་སྤོང་པ་དང་། ཡན་ལག་གི་ཉེས་བྱས་ཞེ་དྲུག་སྤོང་པའོ། །དང་པོ་ནི། སྡོམ་པ་ཉི་ཤུ་པ་ལས། རྙེད་དང་བཀུར་སྟིར་ཆགས་པ་ཡིས། །བདག་སྟོད་གཞན་ལ་སྨོད་པ་དང་། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང་། །གཞན་གྱིས་བཤད་ཀྱང་མི་ཉན་པར། །ཁྲོས་ནས་གཞན་ལ་འཚོགས་པ་དང་། །ཐེག་པ་ཆེན་པོ་སྤོང་བྱེད་ཅིང་། །དམ་ཆོས་འདྲར་སྣང་སྟོན་པའོ། །ཞེས་གསུངས་སོ། །བཞི་པོ་གང་རུང་རེ་རེ་ཡང་། །རྒྱུན་སྤྱོད་ངོ་ཚ་མེད་ཁྲེལ་མེད། །དེ་ལ་དགའ་ཞིང་ཡོན་ཏན་ལྟ། །གསུམ་ཚང་ཀུན་དཀྲིས་ཆེན་པོ་སྟེ། །སྡོམ་པ་གཏོང་བའི་རྒྱུ་རུ་གསུངས། །གཉིས་ལྡན་འབྲིང་ལ་ཆིག་ལྡན་ཆུང་། །གཉིས་པ་ཉེས་བྱས་ཞེ་དྲུག་ནི། །དགེ་བ་ཆོས་སྡུད་དང་འགལ་བ་སོ་བཞི། སེམས་ཅན་དོན་བྱེད་དང་འགལ་བ་བཅུ་གཉིས་སོ། །དང་པོ་ལ། ཕྱིན་དྲུག་ལ་འགལ་རིམ་བཞིན་དུ། །བདུན་དགུ་བཞི་གསུམ་གསུམ་བརྒྱད་སྟེ། །མཆོད་བསྟོད་ཡོན་ཏན་དྲན་སོགས་ཀྱིས། །ཞག་རེ་དཀོན་མཆོག་གསུམ་མི་མཆོད། །འདོད་ཆེ་ཆོག་མེད་རྙེད་བཀུར་འདོད། །རྒན་པ་རྣམས་ལ་གུས་མི་བྱེད། །ཆོས་མཐུན་དྲིས་ལ་ལན་མི་འདེབས། །ཆོས་མཐུན་མགྲོན་པོས་སར་མི་འགྲོ། །ནོར་བྱིན་ཁྲོ་སོགས་ཀྱིས་མི་ལེན། །ཆོས་འདོད་རྣམས་ལ་ཆོས་མི་སྟོན། །ཁྲིམས་འཆལ་བརྙེས་སོགས་ཀྱིས་ཡལ་འདོར། །དད་ཕྱིར་འདུལ་སྤྱོད་སློབ་མི་མེད། །སེམས་ཅན་དོན་ལ་བྱ་བ་ཆུང་། །གཞན་དོན་འགྲུབ་ན་ལུས་ངག་གི། །མི་དགེ་གནང་ཡང་མ་སྤྱོད་དང་། །ལོག་པའི་འཚོ་བ་དང་དུ་ལེན། །དགོད་ཅིང་བརྩེ་བས་གཞན་གཡེང་བྱེད། །འཁོར་བས་སྲེད་པས་ཐར་མི་འདོད། །གྲགས་ངན་འབྱུང་བའི་རྒྱུ་མི་སྤོངས། །ནུས་ཀྱང་ཉོན་མོངས་ཅན་མི་འཆོས། །གཤེ་ཁྲོ་སོགས་ལ་དེའི་ལན་བྱེད། །གཞན་ཁྲོས་ཤད་སྦྱངས་མི་བྱེད་འཇོག །རང་ལ་བཤད་ཀྱིས་འཆགས་པ་སྤོང་། །ཁྲོ་སེམས་མི་སྤོང་དེའི་རྗེས་འཇུག །རྙེད་བཀུར་འདོད་ཕྱིར་འཁོར་རྣམས་སྡུད། །ལེ་ལོ་ལ་སོགས་སེལ་མི་བྱེད། །འདུ་འཛིའི་གཏམ་གྱིས་དྲུག་ཆ་ཡོལ། །ཏིང་འཛིན་བསྒོམ་ཚུལ་སོགས་མི་འཚོལ། །བསམ་གཏན་སྒྲིབ་པ་ལྔ་མི་སྤོང་། །བསན་གཏན་རོ་ལ་ཡོན་ཏན་ལྟ། །ཉན་ཐོས་ཐེག་པ་བརྙེས་ནས་སྤོང་། །ཐེག་ཆེན་སྡེ་སྣོད་ཡལ་བོར་ནས། །ཉན་ཐོས་སྡེ་སྣོད་ཉིད་ལ་བརྩོན། །ཕྱི་རོལ་ཆོས་འཚོལ་དེ་ལ་དགའ། །ཐེག་ཆེན་ཟབ་དོན་འགའ་ཞིག་སྤོང་། །ཁྲོས་པས་བདག་བསྟོད་གཞན་ལ་སྨོད། །ཆོས་བཤད་མི་ཉན་གཞན་དུ་འགྲོ། །ཆོས་སྨྲར་སྨོད་ཅིང་ཚིག་ལ་རྟོན། །ཞེས་པའོ། །གཉིས་པ་ནི། ཆོས་མཐུན་དགོས་པའི་གྲོགས་མི་བྱེད། །ནད་པའི་རིམ་གྲོ་བྱ་བ་སྤོང་། །སེམས་ཅན་སྡུག་བསྔལ་སེལ་མི་བྱེད། །བག་མེད་ཁྲོ་སོགས་ཀྱིས་མི་འཆོས། །ཕན་བཏགས་ལན་དུ་ལན་མི་འདོགས། །གཞན་གྱི་མྱ་ངན་བསལ་མི་བྱེད། །ཟས་ནོར་འདོད་ལ་སྦྱིན་མི་བྱེད། །འཁོར་རྣམས་ཀྱིས་ནི་དོན་མི་བྱེད། །གཞན་གྱི་བློ་དང་མཐུན་མི་བྱེད། །ཡོད་ཏན་ལྡན་ལ་བསྔགས་མི་བརྗོད། །ནུས་ཀྱང་ལོགས་ཞུགས་ཚར་མི་གཅོད། །གདུལ་འོས་རྫུ་འཕྲུལ་གྱིས་མི་གདུལ། །ཞེས་པའོ། །ཉེས་བྱས་དེ་ཐམས་ཅད་ཀྱང་མནར་སེམས་དང་ཁྲོ་བ་རང་འདོད་སོགས་ཀྱིས་བྱས་ན་ཉོན་མོངས་པ་ཅན་གྱིས་ཉེས་བྱས་སུ་འགྱུར་ལ། ཕན་སེམས་ཀྱིས་བྱས་ན་ཉེས་པ་མེད་དེ། སྙིང་རྗེ་ལྡན་ཞིང་བྱམས་ཕྱིར་དང་། །སེམས་དགེ་བ་ལ་ཉེས་པ་མེད། །ཅེས་གསུངས་པའི་ཕྱིར་རོ། །གཞན་ཡང་ཚེ་རབས་གཞན་དུ་བྱང་ཆུབ་ཀྱི་སེམས་བརྗེད་པའི་རྒྱུ་འོད་སྲུང་གི་ཞུས་པའི་མདོ་ལས་གསུངས་པའི་དོན། བླ་མ་མཆོད་གནས་བརྫུན་གྱིས་བསླུ། །འགྱོད་མིན་གནས་ལ་འགྱོད་པ་བསྐྱེད། །ཐེག་ཆེན་ལ་ཞུགས་གང་ཟག་སྨོད། །གཡོ་རྒྱུ་སྤྱོད་བཞི་ནག་པོའི་ཆོས། །ཞེས་དང་། དེའི་གཉེན་པོ་དཀར་པོའི་ཆོས་བཞི་ནི། །སྲོག་ཕྱིར་ཤེས་བཞིན་བརྫུན་མི་སྨྲ། །འགྲོ་རྣམས་རྫོགས་བྱང་ལམ་ལ་འགོད། །རྒྱལ་སྲས་ལ་གུས་བསྔགས་པ་བརྗོད། །གཡོ་རྒྱུ་སྤངས་བཞི་དཀར་པོའི་ཆོས། །ཞེས་པའོ། །དེ་ལས་ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་བསྟེན་དགོས་པར་དབུ་སེམས་ཀྱི་ལུགས་གཉིས་ཀ་ནས་གསུངས་སོ། །གཉིས་པ་རྩ་ལྟུང་བྱུང་བས་སྡོམ་པ་གཏོང་མི་གཏོང་དཔྱད་པ་ནི། ཆགས་ལོས་དྲིས་ལན་ལས། །སེམས་ཙམ་པ་ལྟུང་བས་སྡོམ་པ་གཏོང་པའི་ལུགས་སུ་གསལ། དབུ་མ་པ་ལ་ལུགས་གཉིས་ཀ་གདའ། ཞེས་གསུངས་པའི་དོན་ནི། དབུ་མ་ལུགས་ཀྱི་སེམས་བསྐྱེད་ལ་ནི། སྨོན་སེམས་མི་ཉམས་པར་བསྲུང་ནས་འཇུག་པའི་བསླབ་བྱ་ལ་རང་གི་བློ་ཚོད་དང་སྦྱར་ནས་ཇི་ཙམ་ནུས་པ་བསྲུང་ཞིང་། དུས་ཀྱང་ཞག་གཅིག་དང་། ཟླ་བ་དང་ལོ་དང་ཇི་སྲིད་འཚོ་དང་བྱང་ཆུབ་ཀྱི་བར་ཇི་ཙམ་བློས་ལེན་པར་ནུས་པ་དེ་ཙམ་བླངས་པར་རྗེ་བཙུན་རྩེ་མོས་བཤད་པ་ནི་ལུགས་འདིའི་ཁྱད་ཆོས་ཏེ། བསླབ་བཏུས་ལས། སྡོམ་པ་བདག་ཉིད་ཀྱི་སྟོབས་དང་སྦྱར་ནས་བླང་བར་བྱ་སྟེ། དེ་ལྟ་མ་ཡིན་ན་སངས་རྒྱས་བྱང་སེམས་ཐམས་ཅད་དང་བཅས་པའི་འཇིག་རྟེན་བསླུས་པར་འགྱུར་རོ་ཞེས་གསུངས་པའི་དགོངས་པ་ཡིན་ནོ། །སྡོམ་པ་ལེན་ཚུལ་ཡང་། དྲིས་ལན་ལས། སྤྱོད་འཇུག་གི་སྡོམ་པའི་ཆོ་གའི་སྐབས་སུ། བྱང་ཆུབ་སེམས་ནི་བསྐྱེད་བགྱི་ཞིང་། །ཞེས་སྨོན་པ་བླངས་ནས། བྱང་ཆུབ་སེམས་དཔའི་བསླབ་པ་ལ། །རིམ་པ་བཞིན་དུ་བསླབ་པར་བགྱི། །ཞེས་འཇུག་པ་ལ་རིམ་གྱིས་སློབ་པར་ཁས་བླངས་ཀྱི་བསླབ་བྱ་ཐམས་ཅད་ད་ལྟ་ཉིད་ནས་སློབ་པར་ཁས་བླངས་པ་མེད་པས་དམ་བཅའ་ཉམས་པའི་ཉེས་པ་མེད་མཆི་ཞེས་གསུངས་སོ། །རིམ་གྱིས་བསླབ་ཚུལ་ནི། སེམས་བསྐྱེད་ཆོ་ག་ལས། ལས་དང་པོ་པས་བསྡུས་པ་ལ་བསླབ། དེ་བས་བློ་ཅུང་ཟད་འབྱུང་བ་ན་འབྲང་ལ་བསླབ།  དེ་ནས་མོས་པ་སྤྱོད་པ་དང་ས་ཐོབ་པ་ཡན་ཆད་དང་རང་གི་བསླབ་པ་མཐའ་དག་ལ་བསླབ་བོ། །འདི་ཤེས་ན་གཞུང་དང་མི་འགལ་ལ་འཇུག་པ་བདེ་བས་མྱུར་དུ་འཚང་རྒྱའོ། །ཞེས་གསུངས་པ་ལྟར་དབང་རྟུལ་ལས་དང་པོ་པས་རྒྱལ་པོ་ལ་གདམས་པའི་མདོའི་དོན་ལྟར་སྨོན་སེམས་ཁྱད་པར་སུམ་ལྡན་དང་མ་བྲལ་བར། འཇུག་པ་ལ་དོན་མེད་པའི་སྡིག་པ་མི་བྱེད། ཅི་ནུས་པའི་དགེ་བ་བསགས་ན་རིམ་གྱིས་འཚང་རྒྱ་བར་འགྱུར་བར་གསུངས་ལ། དེས་རྩ་ལྟུང་བསྲུང་མ་ནུས་ཀྱང་འཇུག་སྡོམ་མི་གཏོང་སྟེ། རིམ་གྱིས་བསླབ་པར་ཁས་བླངས་པའི་དང་པོ་ཡིན་པའི་ཕྱིར་རོ། །དབང་རྣོན་བསླབ་བྱ་ཐམས་ཅད་ལ་བསླབ་ནུས་པ་མྱུར་དུ་འཚང་རྒྱ་བ་དེས་རྩ་ལྟུང་མ་བསྲུང་ན་འཇུག་སྡོམ་གཏོང་སྟེ། ནུས་བཞིན་མ་བསྲུང་བའི་ཕྱིར་རོ། །དོན་དེ་ལྟར་འཇམ་དབྱངས་བླ་མས། སེམས་བསྐྱེད་ཀྱི་བསླབ་བྱ་རྒྱས་བསྡུས་དང་བརྩོན་པ་ཆེ་ཆུང་ལས་སངས་རྒྱས་སྔ་ཕྱི་འབྱུང་བས་དེས་ན་རིམ་གྱིས་སངས་རྒྱས་པའི་སེམས་བསྐྱེད་ཀྱི་ལུགས་ལ་མྱུར་དུ་སངས་རྒྱས་བ་ལ་དགོས་པའི་བསླབ་བྱ་ཚོམ་སྦྱར་བས་སྐྱོན་དུ་མི་འགྲོ་སྟེ། དཔེར་ན་རིམ་གྱིས་གསོ་དགོས་པའི་ནད་པ་ལ་ཅིག་ཆར་གསོ་དགོས་པའི་སྨན་མ་བཏང་ཀྱང་སྐྱོན་དུ་མི་འགྲོ་བ་བཞིན་ནོ། །ཞེས་གསུངས་སོ། །སྤྱོད་འཇུག་ལས།  གལ་ཏེ་དེ་ལྟར་དམ་བཅས་ནས། །ལས་ཀྱིས་བསྒྲུབ་པར་མ་བྱས་ན། །ཞེས་སོགས་གསུངས་པ་ནི་དབང་རྣོན་གྱི་དབང་དུ་བྱས་ཏེ་གསུངས་པར་ཤེས་པར་བྱའོ། །བསླབ་བྱ་རྒྱས་འབྲིང་བསྡུས་གསུམ་ནི། ཐུབ་པ་དགོངས་གསལ་དང་།   སེམས་བསྐྱེད་ཆོ་ག་སོགས་ལས་གསུངས་པ་བཞིན་ཤེས་པར་བྱའོ། །སེམས་ཙམ་པ་ལྟུང་བ་བྱུང་བས་སྡོམ་པ་གཏོང་བའི་ལུགས་སུ་གསལ་ཞེས་གསུངས་པའི་དོན་ནི།  འདིའི་ལུགས་ལ་ཀུན་དཀྲིས་ཆེན་པོས་ཕམ་འདྲ་བཞི་སྤྱད་ན་འཇུག་པའི་སྡོམ་པ་གཏོང་སྟེ།  བྱང་ཆུབ་སྙིང་པོའི་བར་དུ་བསླབ་བྱ་ཐམས་ཅད་ལ་སློབ་པར་ཁས་བླངས་པ་དང་འགལ་བའི་ཕྱིར་དང་།  རིམ་གྱིས་བསླབ་པའི་རྣམ་བཞག་མེད་པའི་ཕྱིར།  བྱང་ས་ལས།  མདོར་བསྡུ་ན་རྒྱུ་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་པ་དང་། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོའི་ཀུན་ནས་སྤྱད་པའོ། །ཞེས་སོགས་གསུངས་ལ། ཀུན་དཀྲིས་འབྲིང་དང་ཆུང་ངུས་འཇུག་སྡོམ་གཏོང་བར་མི་འགྱུར་པར་གསུངས་སོ། །སྨོན་སེམས་གཏོང་བའི་རྒྱུ་ནི། ཇོ་བོ་རྗེས་ནག་པོའི་ཆོས་བཞི་དང་སེམས་ཅན་བློས་སྤངས་པ་ཉིན་ཞག་གི་དྲུག་ཆ་འདས་ན་གཏོང་ཞེས་གསུངས། རྗེ་བཙུན་གྱིས་སྐྱབས་སེམས་བཏང་བ་གཏོང་རྒྱུར་གསུངས་སོ། །མདོར་ན་སྨོན་སེམས་བཏང་ན་བྱང་སྡོམ་རྩ་བ་ནས་གཏོང་པར་དབུ་སེམས་ཀྱི་ལུགས་གཉིས་ཀར་བཞེད་དེ། སྡུད་པ་བྱང་ས་སྤྱོད་འཇུག་སོགས་ལས་དེ་ལྟར་དུ་གསུངས་པའི་ཕྱིར། 
སྨོན་སེམས་མ་བཏང་ན་ཉེས་པ་འགའ་ཞིག་བྱུང་ཡང་བྱང་ཆུབ་སེམས་དཔའི་མིང་མི་འདོར་བར་ཡང་བཞེད་པ་མཐུན་ཏེ། བྱམས་པའི་རྣམ་པར་ཐར་པ་ལས། ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནི་ནན་ཏན་དང་བྲལ་ཡང་། ཉན་རང་གི་ཡོན་ཏན་གྱི་གསེར་རྒྱན་ཐམས་ཅད་ཟིལ་གྱིས་གནོན་ཅིང་། བྱང་ཆུབ་སེམས་དཔའི་མིང་མི་འདོར་ལ་འཁོར་བའི་དབུལ་བ་ཐམས་ཅད་ཀྱང་ཟློག་གོ  །ཞེས་གསུངས་པ་ལུགས་གཉིས་ཀ་ནས་ཤེས་བྱེད་དུ་མཛད་པའི་ཕྱིར་རོ། །བཞི་པ་ཉམས་ན་ཕྱིར་བཅོས་པའི་ཚུལ་ལ་གཉིས་ལས་དང་པོ་དབུ་མ་པའི་ལུགས་ཀྱི་སེམས་བསྐྱེད་ཆོ་ག་ལས། གལ་ཏེ་འབད་ཀྱང་ཐུན་ཚོད་ལས་འདས་ཏེ་རྩ་ལྟུང་བྱུང་ན་སྔར་བྱས་ལ་འགྱོད་པས་བཤགས་པ་བྱས་ལ་ཕྱིས་སེམས་བསྐྱེད་སླར་བླང་། ཐུན་ཚོད་མ་འདས་པར་འགྱོད་པས་ཟིན་ན་མི་འཆོར་ཏེ།  སྐབས་དེར་སེམས་ཀྱིས་བསྡམས་ལ་དུས་དེ་ཉིད་དམ་ཕྱིས་བཤགས་ཀྱང་རུང་སྟེ། ཉེས་པ་ལྟུང་བ་གང་ཡོད་ངོས་བཟུང་། སྔར་བྱས་ལ་འགྱོད་ཕྱིས་མི་བྱེད་པར་སྡོམ་པས། ཉེས་པ་མེད་པའི་བྱང་ཆུབ་སེམས་དཔའམ། དཀོན་མཆོག་གི་མདུན་དུ། རིགས་ཀྱི་བུའམ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ་ཉེས་པ་འདི་བྱུང་སྟེ། བདག་བྱང་ཆུབ་སེམས་དཔའ་མིང་འདི་ཞེས་བགྱི་བའི་ཉེས་པ་དེ། བྱང་ཆུབ་སེམས་དཔའ་འམ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་མཐོལ་ཞིང་བཤགས་སོ། །མཐོལ་ཞིང་བཤགས་ན་བདག་བདེ་བ་ལ་རག་ཅིང་གནས་པར་འགྱུར་གྱི་མ་མཐོལ་མ་བཤགས་ན་ནི་མི་འགྱུར་རོ། །ཞེས་ལན་གསུམ་བརྗོད་དོ། །ཡུལ་བྱང་ཆུབ་སེམས་དཔའ་ཡིན་ན་ཐབས་ལེགས་བྱ།  འདི་ནི་ཐེག་པ་ཐམས་ཅད་ཀྱི་བཤགས་པ་ཐུན་མོང་པ་ཡིན་ནོ། །གཞན་དབུ་མ་པའི་ལུགས་ཀྱི། ཉིན་དང་མཚན་མོ་ལན་གསུམ་དུ། །ཕུང་པོ་གསུམ་པ་འདོན་བྱ་ཞིང་། །རྒྱལ་དང་བྱང་ཆུབ་སེམས་བསྟེན་ནས། །ལྟུང་བའི་ལྷག་མ་དེས་ཞི་བྱ། །ཞེས་པས་བྱང་ཆུབ་ལྟུང་བཤགས་དང་། །འཕགས་པ་ནམ་མཁའི་སྙིང་པོ་ལ་གསོལ་བ་གདབས་པ་དང་། དེ་བཞིན་གཤེགས་པའི་ཡེ་གེ་བརྒྱ་བ་ལ་སོགས་པ་ཐབས་ཁྱད་པར་ཅན་རྣམས་ཀྱིས་སྡིག་པ་བཤགས་པས་ལྟུང་བ་འདག་པས། མདོ་དང་བསྟན་བཅོས་རྣམས་ལས་ཇི་ལྟར་གསུངས་པ་རང་གིས་འཇུག་པ་བདེ་བ་དེ་དང་དེ་བྱས་ནས་ལྟུང་བ་ལ་གསོག་འཇོག་མི་བྱའོ། །ཞེས་གསུངས་པ་ལྟར་རོ། །གཉིས་པ་སེམས་ཙམ་ལུགས་ཀྱི་ཕྱིར་བཅོས་ནི། སྡོམ་པ་ཉི་ཤུ་པ་ལས།  སྡོམ་པ་སླར་ཡང་བླངས་པར་བྱ། །ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་རྣམས། །ཉོན་མོངས་མི་མོངས་བདག་སེམས་བཞིན། ཞེས་གསུངས་པའི་དོན་ནི། ཀུན་དཀྲིས་ཆེན་པོས་ཕམ་པ་ལྟ་བུའི་ཆོས་བཞི་སྤྱད་ན་སྡོམ་པ་གཏོང་བས་ཡུལ་སྡོམ་ལྡན་ནམ། དཀོན་མཆོག་གི་དྲུང་དུ་སླར་ཡང་བླང་། ཀུན་དཀྲིས་འབྲིང་གིས་ཕམ་པ་ལྟ་བུའི་ཆོས་བཞི་སྤྱད་ན་སྡོམ་ལྡན་གསུམ་གྱི་མདུན་དུ་བཤགས། ཀུན་དཀྲིས་ཆུང་ངུས་དེ་བཞི་སྤྱད་ན་གཅིག་གི་མདུན་དུ་བཤགས། དེ་ཡང་ཡུལ་སྡོམ་ལྡན་གྱི་མདུན་དུ་བཤགས་ཚིག་སྔར་དང་འདྲ་ལ། མཐོང་སྡོམ་ལན་གསུམ་ཐབས་ལེགས་བྱ་བར་གསུངས། ཉེས་བྱས་ཞེ་དྲུག་པོ་མ་གུས་བག་མེད་ལེ་ལོ་སོགས་ཀྱིས་སྤྱད་ན་བཞིན་ཞེས་དཔེ་བསྟན་པས་གང་ཟག་གཅིག་གི་མདུན་དུ་བཤགས་པར་བྱའོ། །བརྗེད་པས་སྤྱད་པ་སོགས་ཉོན་མོངས་པ་མེད་པའི་ཉེས་བྱས་ནི། བདག་སེམས་ཏེ། རང་གི་སེམས་ངོ་ཚ་ཁྲེལ་ཡོད་ཞི་དུལ་གྱིས་ཕྱིས་མི་བྱ་བའི་བསམ་པ་ཅན་དུ་བྱའོ། །བཤགས་ཡུལ་མེད་ན་ཟག་འབྲིང་མན་ཆད་ཀྱང་བདག་སེམས་ཀྱིས་འགྱོད་བསྡམ་བྱས་པས་ཆོག་ཅེས་བྱང་སེམས་ཀྱི་སྡེ་སྣོད་ཀྱི་མ་མོ་ལས་བཤད་ཅེས་རྗེ་བཙུན་རིན་པོ་ཆེས་གསུངས་སོ། ༈ །གསུམ་པ་གསང་སྔགས་ཀྱི་སྡོམ་པ་བཤད་པ་ལ་བཞི་སྟེ། སྔགས་སྡོམ་གྱི་ངོ་བོ་ངོས་བཟུང་བ། སྔགས་སྡོམ་ཐོབ་བྱེད་དབང་བསྐུར་གྱི་ཆོ་ག   ཐོབ་པ་མི་ཉམས་པར་བསྲུང་བའི་བསླབ་བྱ།   ཉམས་ན་ཕྱིར་བཅོས་པའི་ཚུལ་ལོ། །དང་པོ་ལ་གསུམ།   ངོ་བོ།   དབྱེ་བ། དོན་ལྔས་གཏན་ལ་དབབ་པའོ། །དང་པོ་ནི་རྩ་ལྟུང་འཁྲུལ་སྤོང་ལས། རིག་པ་འཛིན་པ་ནི་དེ་དག་ཀྱང་ལྷའི་རྣམ་པའམ་ཡེ་ཤེས་ཀྱི་བྱིན་གྱིས་བརླབས་ནས་ལོངས་སྤྱད་པས་ན། འདི་ལ་འགལ་བ་ཅི་ཡང་ཡོད་པ་མ་ཡིན་ནོ། །ཞེས་གསུངས་ལ། སྡོམ་པ་ཉི་ཤུ་པའི་ཊཱི་ཀར། དེའི་སྟེང་དུ་རིག་པ་འཛིན་པ་ནི་རིག་པ་འཛིན་པའི་སྡོམ་པ་ཡིན་ནོ། །ཞེས་གསུངས་པ་ནི་རྒྱུད་སྡེ་བཞི་ཆར་ལ་འཇུག་སྟེ། རྒྱུད་སྡེ་འོག་མ་གསུམ་ལ་མཚན་བཅས་ཀྱི་རྣལ་འབྱོར་ནི་ལྷའི་རྣམ་པས་བྱིན་གྱིས་བརླབས་པ་དང་། མཚན་མེད་ཀྱི་རྣལ་འབྱོར་ནི་ཡེ་ཤེས་ཀྱི་བྱིན་གྱིས་བརླབས་པའི་དོན་ཡིན་པའི་ཕྱིར་དང་། བླ་མེད་ལ་བསྐྱེད་རིམ་ནི་ལྷའི་རྣམ་པས་བྱིན་གྱིས་བརླབ་པ་དང་། རྫོགས་རིམ་ནི་ཡེ་ཤེས་གྱིས་བྱིན་གྱིས་བརླབས་པའི་ཕྱིར་རོ། །རིག་པ་ནི་མ་རིག་པ་ལ་སོགས་པའི་ཉོན་མོངས་པ་ལྔ་གནས་འགྱུར་བའི་ཡེ་ཤེས་ལྔ་ཡིན་ལ། དེ་འཛིན་པ་ནི་སྒྲུབ་པར་བྱེད་པ་དང་། བསྒྲུབ་པར་བྱས་པ་གཉིས་ལ་འཇུག་གོ  །དེ་ནས་རིག་འཛིན་སྡོམ་པའི་མཚན་ཉིད་ནི། ཡིད་མཚན་རྟོག་ལས་སྐྱོབ་པའི་ཐབས་གང་ཞིག །མི་མཐུན་ཕྱོགས་སྤོང་པའི་སེམས་པ་མཚུངས་ལྡན་དང་བཅས་པའོ། །དེ་སངས་རྒྱས་ཀྱི་ས་ལ་མ་ཁྱབ་པའི་སྐྱོན་མེད་དེ། སྐྱོབ་པའི་ཐབས་ཞེས་པ་སྐྱོབ་བྱེད་དང་བསྐྱབས་ཟིན་གཉིས་ཀ་ལ་འཇུག་པའི་ཕྱིར། རྫོགས་བྱང་གི་བསྒྲུབ་པ་ཁྱད་པར་བ་དེ་བསྒྲུབ་བྱ་སྒྲུབ་བྱེད་གཉིས་ཀ་ལ་འཇུག་པར་གསུངས་པ་བཞིན་ནོ། །འདི་ལ་གང་སྐྱོབ་པ་དང་། གང་ལས་སྐྱོབ་པ་དང་། གང་གིས་སྐྱོབ་པ་དང་གསུམ་ལས། དང་པོ་ནི། སྔགས་ཀྱི་སྐད་དོད་ལ་མནྟྲ་ཞེས་པའི་མན་ནི་མ་ནོ་སྟེ་ཡིད། ཏ་ར་ནི་སྐྱོབས་པ་ལ་འཇུག་པས། དབང་པོ་ཡུལ་རྐྱེན་ལས་བྱུང་བའི་ཚོགས་དྲུག་གམ། ཕྱི་མ་ལ་གསུམ་དུ་ཕྱེ་བའི་ཚོགས་བརྒྱད་ལ་ཡིད་ཅེས་པའི་ཐ་སྙད་བྱས་པ་དེ་ཉིད་དོ། །གཉིས་པ་ནི། མཚན་རྟོག་ལས་ཏེ། མཚན་མ་ནི་ཡུལ་གྱི་སྤུ་རིས་སོ་སོ་བ་ཡིན་ལ། རྟོག་པ་ནི་དེ་དང་དེར་མངོན་པར་ཞེན་པ་སྟེ། འདི་ལ་ཐ་མལ་གྱི་མཚན་མ་ལ་མངོན་ཞེན་དང་ལྷའི་མཚན་མ་ལ་མངོན་ཞེན་གཉིས་ཡོད་དོ། །གསུམ་པ་ནི། ཐབས་ཁྱད་པར་ཅན་གྱིས་ཏེ། ཐེག་དམན་གྱི་ཉམས་ལེན་ལ་ལྟོས་ནས་ཐེག་ཆེན་གྱི་ཉམས་ལེན་ཐབས་ཁྱད་པར་ཅན་ཡིན་ལ། དེ་ལ་ལྟོས་ནས་རྡོ་རྗེ་ཐེག་པའི་སྨིན་གྲོལ་གཉིས་ཐབས་ཁྱད་པར་ཅན་ཡིན་པ་སྟེ་དེས་སྐྱོབ་པོ། །དེ་ལྟར་ཡང་འདུས་པའི་རྒྱུད་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། །རྐྱེན་ལས་གང་དང་གང་བྱུང་བ། །ཡིད་དེ་མན་ཞེས་བྱ་བར་བཤད། །ཏྲ་ནི་སྐྱོབ་པར་བྱེད་པའི་དོན། །འཇིག་རྟེན་སྤྱོད་ལས་རྣམ་གྲོལ་བར། །གང་བཤད་དམ་ཚིག་སྡོམ་པ་སྟེ། །རྡོ་རྗེ་ཀུན་གྱིས་སྲུང་བ་ནི། །སྔགས་ཀྱི་སྤྱོད་པ་ཞེས་བཤད་དོ། །ཞེས་གསུངས་སོ། །གཉིས་པ་དབྱེ་བ་ལ་གསུམ་སྟེ། བརྗོད་བྱ་དོན་གྱི་རྒྱུད་ཀྱི་སྒོ་ནས་དབྱེ་བ་དང་། བརྫོད་བྱེད་རྒྱུད་སྡེ་བཞིའི་སྒོ་ནས་དབྱེ་བ་དང་། གང་ལས་ཐོོབ་པའི་ཆོ་གའི་སྒོ་ནས་དབྱེ་བའོ། །དང་པོ་ལ་རྒྱུ་རྒྱུད་ཀྱི། ཐབས་རྒྱུད་ཀྱི། འབྲས་རྒྱུད་ཀྱི་སྔགས་སྡོམ་གསུམ་ལས། དང་པོ་ནི། སྣང་བའི་ཆོས་ཐམས་ཅད་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་སྡོམ་པ་སྟེ། རང་བཞིན་ལྷན་ཅིག་སྐྱེས་ཞེས་བརྗོད། །རྣམ་པ་ཐམས་ཅད་སྡོམ་པ་གཅིག །ཞེས་གསུངས་པ་ལྟར་རོ། །གཉིས་པ་ནི། ཐབས་ཁྱད་པར་ཅན་མཚན་བཅས་མཚན་མེད་གཉིས་སམ། བསྐྱེད་རྫོགས་གཉིས་ཏེ། དེའི་ཕྱིར་དཀྱིལ་འཁོར་འཁོར་ལོ་ཞེས། །ཐབས་ནི་བདེ་བའི་སྡོམ་པ་སྟེ། ཞེས་དང་། སྡོམ་པའི་དབྱེ་བའང་བཤད་པར་བྱ། །ཞེས་གསུངས་པ་ལྟར་རོ། །གསུམ་པ་ནི། སྣང་བ་ཐམས་ཅད་རང་སྣང་གི་ཡེ་ཤེས་ཀྱི་ངོ་བོར་སྡོམ་པ་སྟེ། དེ་ནས་ཆོས་ཀུན་སྡོམ་གཅིག་པའི། །རྡོ་རྗེ་སེམས་དཔའ་ཞེས་བྱར་བཤད། །ཅེས་གསུངས་པ་ལྟར་རོ། །དེ་ལྟར་གསུམ་ལས་རྒྱུ་རྒྱུད་ནི་སྔགས་སྡོམ་བཏགས་པ་བ་དང་། ཐབས་རྒྱུད་འབྲས་རྒྱུད་གཉིས་ནི་མཚན་ཉིད་པ་སྟེ། རྗེ་བཙུན་རྩེ་མོས། དེ་ཁོ་ན་ཉིད་བསྡུས་པ་ཞེས་པའི་མིང་གིས་ཐབས་རྒྱུད་དང་། འབྲས་རྒྱུད་དངོས་སུ་བསྟན་ནས། རྒྱུ་རྒྱུད་ཤུགས་ལས་ཤེས་པར་གསུངས་པའི་དོན་རྟོགས་ན་འདི་འགྲུབ་བོ། །གཉིས་པ་ལ་བྱ་སྤྱོད་རྣལ་འབྱོར་བླ་མེད་བཞིའི་སྔགས་སྡོམ་བཞི་ལས་ངོ་བོ་རིམ་བཞིན། བལྟས་དགོད་ལག་བཅངས་གཉིས་གཉིས་འཁྱུད་པ་བཞིའི་བདེ་བ་ལམ་བྱེད་ཀྱི་ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་གང་ཞིག །མི་མཐུན་ཕྱོགས་སྤོང་བའི་སེམས་པ་མཚུངས་ལྡན་དང་བཅས་པའོ། །གསུམ་པ་ལ་གསུམ། སྟ་གོན། འཇུག་པ། དངོས་གཞིའི་སྐབས་སུ་ཐོབ་པའོ། །དང་པོ་ནི། སོ་ཐར་དང་བྱང་སེམས་རྒྱུན་བཤགས་ཀྱི་སྐབས་སུ་ཐོབ་པ་དང་། སྔགས་སྡོམ་གྱི་རང་ལྡོག་གནས་གསུམ་བྱིན་རླབས་ཀྱི་སྐབས་སུ་ཇི་ཙམ་ཐོབ་པ་ཐམས་ཅད་སྐབས་འདིར་སྔགས་སྡོམ་གྱི་ངོ་བོར་སྐྱེའོ། །གཉིས་པ་ལ་ཕྱི་འཇུག་གི་འདོད་པ་དྲིས་པའི་ལན་དང་། ཟླ་བ་རྡོ་རྗེ་ངོ་སྤྲོད་པའི་སྐབས་སུ་ཐོབ་པ་དང་ནང་འཇུག་གི་དམ་བཞག་དང་།  ཡེ་ཤེ་དབབ་པ་དང་དཀྱིལ་འཁོར་གྱི་ལྷ་ངོ་བསྟན་པའི་སྐབས་སུ་ཐོབ་པ་རྣམས་ལ་རྗེ་བཙུན་རྩེེ་མོས།  ལྷ་དང་སྐལ་བ་མཉམ་པ་ཞེས་གསུངས་པའི་སྡོམ་པ་ཐོབ་པ་རྣམས་སོ།  །གསུམ་པ་ལ་བུམ་དབང་གི་སྐབས་སུ་ཐོབ་པ་དང་། དབང་གོང་མའི་སྐབས་སུ་ཐོབ་པ་གཉིས་ནི་བླ་མེད་ཀྱི་དབང་དུ་བྱས་ལ།   འོག་མ་གསུམ་ལ་རང་རང་གི་དབང་གི་དངོས་གཞིའི་སྐབས་སུ་ཐོབ་པ་རྣམས་སོ། །གསུམ་པ་དོན་ལྔས་གཏན་ལ་དབབ་པ་ལ། གང་དུ་སྡོམ་པའི་གནས་ནི། བསྐྱེད་རིམ་ལ་མཉམ་བཞག་ལྟར་ན་རང་སེམས། རྗེས་སྤྱོད་ལྟར་ན་སྣང་བའི་དངོས་པོ་གང་དུ་ཡོད་པ། རྫོགས་རིམ་ལ་རང་བྱིན་རླབས་ལྟར་ན་སྤྱིར་རྩ་འཁོར་ཐམས་ཅད་དང་ཁྱད་པར་དུ་ལྟེ་བའི་གནས། དཀྱིལ་འཁོར་འཁོར་ལོ་ལྟར་ན་དབང་གི་གནས་སོ།། གྲངས་ཅི་སྙེད་སྡོམ་པ་ནི།   བསྐྱེད་རིམ་ལ་མཉམ་བཞག་ལྟར་ན་སྦྱང་གཞི་ཐམས་ཅད་དཀྱིལ་འཁོར་གྱི་འཁོར་ལོ་དེར་སྡོམ། རྗེས་སྤྱོད་ལྟར་ན་ལྷག་པའི་ལྷའམ་ལྷ་སོ་སོའི་ངོ་བོར་སྡོམ། རྫོགས་རིམ་ལ་ཕྱི་རོལ་ཏུ་ཇི་སྙེད་ཡོད་པའི་ཆོས་ཐམས་ཅད་ནང་དུ་རྩ་འཁོར་ལོ་བཞི་ལ་སོགས་པར་སྡོམ་མོ། །སྤང་བྱ་གང་སྡོམ་པ་ནི། བསྐྱེད་རིམ་ལ་ཐ་མལ་སྣང་ཞེན་གྱི་རྣམ་རྟོག   རྫོགས་རིམ་ལ་གྱ་ནོམ་ལྷར་ཞེན་གྱི་རྣམ་རྟོག་སྡོམ་མོ། །ཐབས་གང་གིས་སྡོམ་པ་ནི་བསྐྱེད་རྫོགས་གཉིས་ལ་དང་པོར་དབང་གི་ཆོ་ག་དང་། ཕྱིས་མངོན་དུ་བྱེད་པ་ནི་བསྐྱེད་རྫོགས་བསྒོམས་པའི་ཐབས་ཀྱིས་སོ། །སྡོམ་པ་རང་གི་ངོ་བོ་ནི་སཾ་པ་ར་ཞེས་པ་བདེ་བ་མཆོག་ལ་འཇུག་པས། དེས་བདེ་བར་གྱུར་པས་ན་སྡོམ་པ་སྟེ། བསྐྱེད་རིམ་ལ། ཐབས་ནི་བདེ་བའི་སྡོམ་པ་སྟེ། ཞེས་དང་། རྫོགས་རིམ་ལ། རང་རིག་བདེ་བ་ཆེན་པོ་ཉིད། །ཅེས་པ་ལྟ་བུའོ། །འདིའི་བདེ་བ་ནི་ཚོར་བདེ་དང་ཤིན་སྦྱངས་ཀྱི་བདེ་བ་སོགས་མ་ཡིན་གྱི། སྤང་བྱ་མི་མཐུན་པའི་ཕྱོགས་སྡོམ་པས་བདེ་བའི་མཆོག་ཏུ་གྱུར་པའོ། །དེ་རྣམས་རྣལ་འབྱོར་བླ་མེད་ཀྱི་དབང་དུ་བྱས་པ་ཡིན་ལ། འོག་མ་གསུམ་ལ་སྡོམ་པའི་ངོ་བོའི་སྐབས་སུ་བཤད་པས་མཚོན་ཏེ་ཤེས་པར་བྱའོ། །གཉིས་པ་སྔགས་སྡོམ་ཐོབ་བྱེད་དབང་བསྐུར་གྱི་ཆོ་ག་ལ་བཞི་སྟེ། གང་དུ་བསྐུར་པའི་དཀྱིལ་འཁོར། ཇི་ལྟར་བསྐུར་བའི་ཆོ་ག །དེ་ལྟར་བསྐུར་བའི་དགོས་པ། དེ་ལས་སྔགས་སྡོམ་ཐོབ་པའི་དུས་བསྟན་པའོ། །དང་པོ་ལ་ལྔ། ཡེ་ཤེས་ཀྱི་དཀྱིལ་འཁོར། སྤྲུལ་བའི་དཀྱིལ་འཁོར། ཏིང་ངེ་འཛིན་གྱི་དཀྱིལ་འཁོར། རྡུལ་ཚོན་གྱི་དཀྱིལ་འཁོར། རས་བྲིས་ཀྱི་དཀྱིལ་འཁོར་རོ། །དང་པོ་ནི། སངས་རྒྱས་རྡོ་རྗེ་འཆང་གིས་རྒྱུད་གསུངས་པའི་ཚེ་འཁོར་རྣམས་ཡེ་ཤེས་ཀྱི་དཀྱིལ་འཁོར་དུ་བཅུག་ནས་དབང་བསྐུར་བའི་ཆེད་དུ་ཡེ་ཤེས་ཀྱི་སྣང་བ་ལས་གྲུབ་པའི་དཀྱིལ་འཁོར་རོ། །གཉིས་པ་ནི། ས་ལ་གནས་པའི་འཕགས་པ་རྣམས་དང་། སོ་སྐྱེ་ལས་དག་པ་རྣམས་ཀྱི་དོན་དུ་སྤྲུལ་བ་མཆོག་གིས་དཀྱིལ་འཁོར་གྱི་འཁོར་ལོ་སྣ་ཚོགས་སུ་སྤྲུལ་བ་སྟེ། དེ་ལས་གཙོ་བོ་གྲུབ་པའི་ས་ལ་གནས་པ་རྣམས་ཀྱིས་དབང་བླང་ཞིང་སོ་སྐྱེ་ལས་དག་པ་འགའ་ཞིག་དབང་བླང་བས་དེ་མ་ཐག་གྲུབ་པའི་ས་ཐོབ་པ་ཡང་ཡོད་དེ། དཔལ་ལྡན་ཆོས་སྐྱོང་གིས་བདག་མེད་མའི་སྤྲུལ་བའི་དཀྱིལ་འཁོར་དུ་དབང་བླངས་པས་ས་དང་པོ་མངོན་དུ་བྱས་པ་བཞིན་ནོ། །གསུམ་པ་ནི། ཏིང་ངེ་འཛིན་ལ་བརྟན་པ་ཐོབ་པའི་སོ་སྐྱེའི་རྡོ་རྗེ་སློབ་དཔོན་དང་འཕགས་པའི་གང་ཟག་འགའ་ཞིག་གིས་ལུས་ངག་གི་བྱེད་པ་མེད་པར། ཏིང་ངེ་འཛིན་འབའ་ཞིག་གིས་ས་ཆོག་ནས་མཇུག་གི་ཆོ་གའི་བར་ཚང་བའི་སྒོ་ནས་རྡུལ་ཚོན་གྱི་དཀྱིལ་འཁོར་ཇི་ལྟ་བ་བཞིན་དུ་བཞེངས་པའོ། །འདི་ལ་ཏིང་ངེ་འཛིན་བརྟན་མི་བརྟན་གྱི་ཁྱད་པར་གྱིས་རང་གིས་བལྟ་ནུས་ཤིང་གཞན་ལ་ཡང་བསྟན་ནུས་པ་དང་། རང་གིས་བལྟ་ནུས་ཀྱི་གཞན་བསྟན་མི་ནུས་པ་གཅིག་ཡོད་ཅིང་དབང་བསྐུར་བ་ལ་གཞན་ལ་བསྟན་ནུས་པ་དགོས་ཏེ། དཔའ་བོ་རྡོ་རྗེས་འབྲོག་མི་ལོ་ཙཱ་བ་ལ་དབང་བསྐུར་བས་གསུངས་པ་ལྟ་བུའོ། །བཞི་བ་ནི། སོ་སྐྱེའི་རྡོ་རྗེ་སློབ་དཔོན་གྱིས་སློབ་མ་སྨིན་པར་བྱེད་པའི་དབང་དུ་མཛད་ནས་རྒྱལ་བ་རྡོ་རྗེ་འཆང་གིས་རྒྱུད་སྡེ་རྣམས་ལས་རྡུལ་ཚོན་གྱི་དཀྱིལ་འཁོར་རྒྱས་པར་གསུངས་སོ། །དེ་ལ་རྣལ་འབྱོར་དབང་ཕྱུག་བིར་ཝ་པའི་བཞེད་པས་ལས་དང་པོ་པ་མ་སྨིན་པ་སྨིན་པར་བྱེད་པ་ལ་དབང་གི་མངོན་པར་རྟོགས་པ་བདུན་ལྡན་དགོས་པས་རྡུལ་ཚོན་གྱི་དཀྱིལ་འཁོར་དགོས་པར་བཞེད་དོ། །དེ་ནི་རྗེ་བཙུན་ནཱ་རོ་པ་ཡང་བཞེད་དེ། དབང་མདོར་བསྟན་གྱི་འགྲེལ་བར་དབང་བདུན་པོ་འདི་དག་ནི་རྡུལ་ཚོན་གྱི་དཀྱིལ་འཁོར་རྣམ་པར་སྤངས་ནས་གཞན་རས་བྲིས་ལ་སོགས་པར་བསྐུར་བ་བྱ་བ་མ་ཡིན་ནོ། །ཞེས་གསུངས་སོ། །རབ་དབྱེ་ལས་བིར་ཝ་པའི་དགོངས་པ་གཞིར་བཞག་ནས་ལས་དང་པོ་པ་མ་སྨིན་པ་སྨིན་པར་བྱེད་པ་ལ་རྡུལ་ཚོན་གྱི་དཀྱིལ་འཁོར་དགོས་པར་གསུངས་ཏེ། དེང་སང་གང་ཟག་རབ་འབྲིང་ཀུན། །རྡུལ་ཚོན་གྱི་ནི་དཀྱིལ་འཁོར་དུ། །དབང་བསྐུར་བྱ་བར་གསུངས་མོད་ཀྱི། །གཞན་གྱི་སྨིན་བྱེད་རྒྱུད་ལས་བཀག །ཞེས་གསུངས་སོ། །ལྔ་པ་ནི། སློབ་དཔོན་རྡོ་རྗེ་དྲིལ་བུ་པས། རི་མོར་གནས་པའི་ལས་དང་ནི། །ཞེས་དང་སློབ་དཔོན་ཛཱ་ཡ་སེ་ནས། རྡུལ་ཚོན་བྲི་བར་མ་ནུས་ན། །དཀྱིལ་འཁོར་དང་མཉམ་རས་ལ་ནི། །ངེས་པར་བཅོམ་ལྡན་ཧེ་རུ་ཀ །ཕྱག་རྒྱའི་ཚོགས་དང་བཅས་པ་བྲི། །ཞེས་དང་། སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས་གསང་འདུས་དཀྱིལ་ཆོག་རས་བྲིས་ལ་བརྟེན་ནས་གསུངས་པ་དང་། སློབ་དཔོན་ཨ་བྷ་ཡས་རྡོར་ཕྲེང་གི་དཀྱིལ་འཁོར་རྣམས་རས་བྲིས་དང་རྡུལ་ཚོན་གཉིས་གཉིས་གསུངས་པ་དང་། རྗེ་བཙུན་རྩེ་མོས་རས་བྲིས་ལ་བརྟེན་པའི་ལུགས་འདི་ནི་བདེ་མཆོག་ཨ་བྷི་དྷ་ན་ལ་བརྟེན་ནས། སློབ་དཔོན་རྡོ་རྗེ་དྲིལ་བུ་པ་དང་། སློབ་དཔོན་དགའ་རབ་རྡོ་རྗེ་ལ་སོགས་པས་གསུངས་ལ་དེང་སང་རྒྱ་གར་ན་ཡང་ཆོ་ག་ཕལ་ཆེར་འདི་ལ་བྱེད་ལ་བླ་མ་གོང་མ་རྣམས་ཀྱང་སྐབས་སྐབས་སུ་ཕྱག་ལེན་འདི་ལ་མཛད་པས། ལུགས་འདི་ཧ་ཅང་མི་ལེགས་པ་ཡང་མ་ཡིན་ནོ། ཞེས་དང་། རྗེ་བཙུན་རིན་པོ་ཆེས་གཞན་ཕན་སྤྱི་ཆིངས་སུ་དཀྱིལ་འཁོར་བཅུ་གཉིས་ལ་རྡུལ་ཚོན་རས་བྲིས་ཏིང་ངེ་འཛིན་གསུམ་གྱི་དཀྱིལ་འཁོར་བཅུ་གཉིས་རེ་གསུངས་པས། འདི་རྣམས་ཀྱི་བཞེད་པ་ལ་རས་བྲིས་ཀྱི་དཀྱིལ་འཁོར་ལ་བརྟེན་ནས་སྨིན་བྱེད་ཀྱི་དབང་བསྐུར་དུ་རུང་བར་བཞེད་དོ། །ངོར་ཆེན་རྡོ་རྗེ་འཆང་གིས་སྔར་རྒྱུད་མ་སྨིན་པ་གསར་དུ་སྨིན་པར་བྱེད་པ་ལ་རྡུལ་ཚོན་གྱི་དཀྱིལ་འཁོར་དགོས་ཤིང་། དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་ཐོབ་ནས་དཀྱིལ་འཁོར་གཞན་དུ་དབང་བསྐུར་བ་ལ་རས་བྲིས་ལ་བརྟེན་ནས་ཀྱང་རུང་བར་བཞེད་དོ། །གཉིས་པ་ཇི་ལྟར་བསྐུར་བའི་ཆོ་ག་ནི། གསང་བ་སྤྱི་རྒྱུད་ལས། རྣམ་དཔྱད་དང་པོ་ས་གཞི་བཟུང་། །གཉིས་པ་ལ་ནི་སྟ་གོན་བྱ། །ནུབ་གསུམ་པ་ལ་འཇུག་པ་ཤིས། །ཞེས་གསུངས་པ་ལས། དང་པོ་ས་ཆོག་ལ་རྒྱུད་སྡེ་རྣམས་ལས་ཇི་སྙེད་གསུངས་པ་ཐམས་ཅད་ས་བརྟག་པ། ས་བསླང་བ། ས་སྦྱང་བ། ས་བཟུང་བ་དང་བཞིར་འདུས་སོ། །གཉིས་པ་ལ། ས་ལྷ། ལྷ། བུམ་པ། སློབ་མ་སྟ་གོན་དང་བཞིར་གསུངས་སོ། །གསུམ་པ་དངོས་གཞིའི་ཆོ་ག་ལ་དཀྱིལ་འཁོར་བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བ། སློབ་མ་འཇུག་ཅིང་དབང་བསྐུར་བ་དང་བཞི་ལས། དང་པོ་ལ་ཐིག་གིས་བྲི་བ་དང་ཚོན་གྱིས་བྲི་བ་གཉིས། ཕྱི་མ་ལ་སྐུ་ཕྱག་རྒྱ་ཆེན་པོ་བྲི་བ། གསུང་ཡིག་འབྲུ་བྲི་བ། ཐུགས་ཕྱག་མཚན་བྲི་བ་དེ་ཡང་མ་ནུས་ན་མཚན་མ་ཙམ་བྲི་བ་སྟེ་བཞིར་གསུངས་སོ། །གཉིས་པ་ལ་གཉིས་ལས་བསྒྲུབ་པ་ལ་བདག་མདུན་ཐ་དད་པའི་སྒྲུབ་ཚུལ་དང་། ཐ་མི་དད་པའི་སྒྲུབ་ཚུལ་གཉིས་སོ། །མཆོད་པ་ལ་བྱེ་བྲག་ཇི་སྙེད་ཅིག་གསུངས་པ་ཐམས་ཅད་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་བཞིར་འདུས་སོ། །གསུམ་པ་ནི། སཾ་བྷུ་ཊིར། སྔགས་ཀྱི་ལམ་གྱི་རྗེ་བཙལ་བ་སྟེ་སྔགས་སྤྱོད་འདོད་པས། གང་ཚེ་དབང་ཆོག་དང་སྦྱང་གཞི་སྦྱོང་བྱེད་ངོ་སྤྲད་པ་ལ་མཁས་པས་དབང་བསྐུར་བས་སྨིན་པར་བྱ་དགོས། བླང་ཡུལ་མདུན་དུ་བསྐྱེད་པའི་དཀྱིལ་འཁོར་བླ་མ་དང་ཐ་མི་དད་པའི་བདེ་བར་གཤེགས་པ་སྟེ་དེའི་གནས་སུ། འཇིག་རྟེན་ཁམས་ནི་མཐའ་ཡས་པ་རྣམས་སུ་བཞུགས་པའི། སངས་རྒྱས་ཀུན་གྱི་མངོན་སུམ་དུ་བྱིན་གྱིས་བརླབས་པ་དེར་དབང་བླང་ངོ་། །གང་ཟག་ནི་སློབ་མ་ལ་དབང་བསྐུར་བའི་བློ་དང་ལྡན་པས་ཆོ་ག་སློབ་མ་ལ་ཅི་ཙམ་བསྐུར་བ་དེ་བཞིན་ནམ་རྫོགས་པར་བླངས། དགོས་པ་ནི་རང་བྱིན་གྱིས་བརླབས་པའི་གནས་ཐོབ་ནས་ཏེ་རང་གི་ལྷ་ལས་དབང་ཐོབ་པས་རང་གི་སྒོ་གསུམ་གྱི་དྲི་མ་དག་ནས་རྡོ་རྗེ་གསུམ་དུ་བྱིན་གྱིས་བརླབས་པའི་ཕྱིར་རོ། །རྒྱུ་མཚན་ནི་རང་ཉིད་ཀྱིས་དབང་མ་བླངས་བར་གཞན་ལ་བསྐུར་ན་དམ་ཚིག་ཉམས་པས་དེས་འཇིགས་པ་ཡི་ཐོག་མར་རང་ཉིད་ཀྱིས་དབང་བླངས་ནས་སློབ་མ་ལ་དབང་བསྐུར་དགོས་པ་ནི། རྫོགས་སངས་རྒྱས་ཀྱི་དོན་དམ་སྟེ། ངེས་དོན་གྱི་རྒྱུད་ལས། སྔགས་ཀྱི་ལམ་གྱི་རིམ་པ་ནི་དེ་བཞིན་གསུངས། ཞེས་གསུངས་པའི་དགོངས་པར་མཛད་ནས་སློབ་མ་ལ་དབང་བསྐུར་བའི་སྔོན་དུ་རང་ཉིད་ཀྱིས་བདག་འཇུག་གི་ཚུལ་དུ་ལེན་པ་ནི་རྒྱ་བོད་ཀྱི་མཁས་གྲུབ་རྣམས་ཀྱི་ཕྱག་ལེན་དུ་སྣང་ངོ་། །བཞི་བ་སློབ་མ་འཇུག་ཅིང་དབང་བསྐུར་བ་ལ་འཇུག་པའི་ཆོས་རྣམས་སྔོན་དུ་སོང་ནས་དབང་གི་དངོས་གཞི་ལ། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག །བྱ་བའི་རྒྱུད་ལ་རབ་ཏུ་གྲགས། །རྡོ་རྗེ་དྲིལ་བུ་དེ་བཞིན་མིང་། །སྤྱོད་པའི་རྒྱུད་ལ་རབ་ཏུ་གསལ། །ཕྱིར་མི་ལྡོག་པ་ཡི་ནི་དབང་། །རྣལ་འབྱོར་རྒྱུད་དུ་གསལ་བར་ཕྱེ། །དེ་བཞིན་དྲུག་གི་བྱེ་བྲག་དབང་། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་ཡི་ནི་མཚན། །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ཡང་དེ་བཞིན་ནོ། །ཞེས་གསུངས་པ་ལྟར་རོ། །དེ་དག་གི་དོན་ཚིག་ཉུང་ངུས་རྟོགས་པར་མི་ནུས་པས་རྒྱུད་སྡེ་སོ་སོའི་དཀྱིལ་ཆོག་དང་། དབང་བཤད་རྣམས་ལ་ལེགས་པར་སྦྱངས་ནས་ཕྱག་ལེན་དང་གོ་དོན་རྣམས་ཞིབ་ཏུ་ངེས་པའི་སྒོ་ནས་ཚུལ་བཞིན་དུ་འཇུག་པ་ནི་ལམ་གྱི་གཞི་དང་རྩ་བ་ཡིན་པར་དབང་བསྐུར་གྱི་དགོས་པ་ལས་ཤེས་པར་བྱའོ། །གསུམ་པ་དེ་ལྟར་བསྐུར་བའི་དགོས་པ་ལ་གཉིས་ལས། དང་པོ་དབང་མ་བསྐུར་བའི་ཉེས་དམིགས་ནི། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། །ཟབ་མོའི་དེ་ཉིད་སྒོམ་བྱེད་པ། །དེ་དོན་ལེགས་པར་ཤེས་ན་ཡང་། །དམྱལ་བར་འགྱུར་གྱི་གྲོལ་བ་མེད། །ཅེས་དང་། བཤད་རྒྱུད་རྡོ་རྗེ་ཕྲེང་བ་ལས། ཡང་དག་དབང་བསྐུར་གྱིས་དབེན་ན། །སྒྲུབ་པོས་རྒྱུད་ཀྱི་དོན་ཤེས་ཀྱང་། །སློབ་དཔོན་སློབ་མ་མཚུངས་པར་ནི། །མི་ཟད་དམྱལ་བ་ཆེན་པོར་འགྲོ། །ཞེས་དང་། སངས་རྒྱས་ཐོད་པའི་གསུམ་པ་ལས། །དཔེར་ན་བུ་ཚ་མེད་པའི་ཁྱིམ། །ཤི་བ་ཙམ་གྱིས་སྟོང་པ་ཉིད། །དེ་བཞིན་དབང་དང་བྲལ་ན་ནི། །ཡེ་ཤེས་ཀུན་གྱིས་སྟོང་པ་ཉིད། །དཔེར་ན་པི་ཝཾ་སྦྱོར་ཚོགས་ཀུན། །རྒྱུད་དང་བྲལ་ན་བརྡུང་མི་ནུས། །དེ་བཞིན་དབང་དང་བྲལ་བ་ནི། །སྔགས་དང་བསམ་གཏན་འགྲུབ་མི་འགྱུར། །རྨོངས་པ་གང་ཞིག་དབང་མེད་པར།  །བདག་ནི་དབང་བསྐུར་ཞེས་སྨྲ་བ། །ཇི་སྙེད་སངས་རྒྱས་བཞུགས་ཀྱི་བར། །སློབ་མར་བཅས་ཏེ་དམྱལ་བར་འགྲོ། །ཞེས་དང་། བདེ་མཆོག་ལས། དཀྱིལ་འཁོར་འདི་ནི་མ་མཐོང་བར། །རྣལ་འབྱོར་བ་ནི་དངོས་གྲུབ་འདོད། །མཁའ་ལ་ཁུ་ཚུར་གྱིས་བརྡེག་དང་། །རྨོངས་པ་ཕུབ་མ་བརྡུང་དང་མཚུངས། །ཞེས་དང་། སངས་རྒྱས་མཉམ་སྦྱོར་ལས། དཀྱིལ་འཁོར་དུ་ནི་མ་ཞུགས་ཤིང་། །དམ་ཚིག་རྣམས་ནི་སྤངས་པ་དང་། །གསང་བའི་དེ་ཉིད་མི་ཤེས་པས། །བསྒྲུབས་ཀྱང་ཅི་ཡང་མི་འགྲུབ་པོ། །ཞེས་དང་། རྡོ་རྗེ་གུར་ལས། དཀྱིལ་འཁོར་དུ་ནི་མ་ཞུགས་དང་། །དབང་བསྐུར་མེད་པའི་རྣལ་འབྱོར་བ། །གང་གིས་རབ་གནས་མ་མཐོང་ཞིང་། །གང་གིས་སྦྱིན་བསྲེག་མ་བྱས་ན། །འཇིག་རྟེན་འདི་ནས་གཞན་དུ་ཡང་། །དེ་ལ་དངོས་གྲུབ་མཆོག་ཉིད་མེད། །ཞེས་དང་། ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། །བྱེ་མ་བཙིར་ཡང་མར་མེད་བཞིན། །གང་ཞིག་རྒྱུད་ལུང་ང་རྒྱལ་གྱིས། །དབང་བསྐུར་མེད་པར་འཆད་བྱེད་པ། །སློབ་དཔོན་སློབ་མ་ཤི་མ་ཐག །དངོས་གྲུབ་ཐོབ་ཀྱང་དམྱལ་བར་སྐྱེ། །ཞེས་དང་། རབ་དབྱེ་ལས། དབང་དང་རིམ་གཉིས་མི་ལྡན་པས། །རྡོ་རྗེ་ཐེག་པའི་བསྟན་པ་མིན། །དགེ་སློང་སྡོམ་པ་མེད་པ་དང་། །རྒྱལ་སྲས་སེམས་བསྐྱེད་མ་ཐོབ་པ། །སྔགས་པ་དབང་བསྐུར་མེད་པ་གསུམ། །སངས་རྒྱས་བསྟན་པའི་ཆོམ་རྐུན་ཡིན། །ཞེས་གསུངས་སོ། །གཉིས་པ་དབང་བསྐུར་བའི་ཕན་ཡོན་ནི། གསང་བ་འདུས་པ་འབུམ་པ་ལས། །བསྐལ་བ་ས་ཡར་བྱས་པ་ཡི། །སྔོན་དུ་ཡོད་པའི་སྡིག་པ་ཀུན། །དེ་ཀུན་འཛད་པར་འགྱུར་པ་ཡི། །དཀྱིལ་འཁོར་འདི་འདྲ་མཐོང་བས་སོ། །ཞེས་དང་། སྡོམ་འབྱུང་ལས། གསང་བ་མཆོག་གི་དཀྱིལ་འཁོར་དུ། །མཆོག་ཏུ་རབ་ཞུགས་མཐོང་བ་ན། །དེང་ཁྱེད་སྡིག་པ་ཐམས་ཅད་ལས། །རྣམ་གྲོལ་བཟང་པོར་གྱུར་པར་གནས། །ཞེས་དང་།  ཧེ་རུ་ཀ་སྔོན་བྱུང་ལས།  དཀྱིལ་འཁོར་རྒྱལ་པོ་མཐོང་ནས་ནི། །ཅུང་ཟད་དེ་ནི་མི་འགྲུབ་མེད། །སྡིག་པ་ཀུན་ལས་རྣམ་པར་གྲོལ། །དངོས་གྲུབ་མྱུར་དུ་ཐོབ་པར་འགྱུར། །ཞེས་དང་། བཤད་རྒྱུད་རྡོ་རྗེ་ཕྲེང་བའི་གཉིས་པ་ལས། ཐོག་མར་སློབ་མ་གང་གི་ཚེ། །བློ་ལྡན་ཡང་དག་དབང་བསྐུར་ན། །རྫོགས་པའི་རིམ་པའི་རྣལ་འབྱོར་པ། །དེ་ཡི་ཚེ་ན་སྣོད་དུ་འགྱུར། །ཞེས་དང་། དུག་ནི་སྔགས་ཀྱིས་འཇོམས་པ་བཞིན། །སྔགས་ཀྱི་དག་བྱེད་བཅུད་ལེན་བྱེད། །དེ་བཞིན་སློབ་མ་དབང་སོགས་ཀྱིས། །མ་དག་པ་ནི་དག་པར་འགྱུར། །ཞེས་དང་། ཕྱག་ཆེན་ཐིག་ལེ་ལས། དང་པོ་རེ་ཤིག་གང་ཚེ་སློབ། །ལན་གཅིག་དབང་རྣམས་ཀྱིས་ནི་བསྐུར། །དེ་ཚེ་གསང་ཆེན་བཤད་པ་ཡི། །ངེས་པར་སྣོད་དུ་འགྱུར་བའོ། །ཞེས་དང་། སྡོམ་འབྱུང་ལས། དབང་བསྐུར་འདི་དག་ཡང་དག་ལྡན། །དེ་ནི་དམ་ཚིག་ཅན་ཞེས་བྱ། །ཞེས་དང་། སངས་རྒྱས་ཐོད་པ་ལས། ཕྱི་ནང་གསང་བར་བཅས་པ་ཡི། །དབང་བསྐུར་ཙམ་གྱིས་ནམ་མཁའ་ཡི། །དཀྱིལ་ན་རྔ་ཡི་སྒྲ་གྲགས་ཤིང་། །མེ་ཏོག་ཙནྡན་ཆར་འབབ་འགྱུར། །དེ་ནས་རྣལ་འབྱོར་མ་དེ་རྣམས། །རྩ་ཡི་འཁོར་ལོ་ལ་ནི་ཐིམ། །ཞེས་དང་། རྡོ་རྗེ་སྙིང་པོའི་འགྲེལ་བ་ལས། རྩི་དེས་ཇི་ལྟར་ཟངས་ཕུག་ནས། །སླར་ཡང་ཟངས་སུ་འགྱུར་མི་སྲིད། །དེ་བཞིན་ཡེ་ཤེས་ལུས་ཕུག་ནས། །སླར་ཡང་འགྲོ་དྲུག་ལྟུང་མི་སྲིད། །ཅེས་དང་། དཔལ་མཆོག་དང་པོ་སྟོང་ཕྲག་བཅུ་གཉིས་པ་ལས། བུམ་པའི་དབང་བསྐུར་ས་བརྒྱད་ཡིན། །གསང་བའི་དབང་བསྐུར་ས་དགུ་ཡིན། །ཤེས་རབ་ཡེ་ཤེས་བཅུ་ཡིན་ཏེ། །བཞི་པ་བཅུ་གཅིག་པར་བཤད་དོ། །ཞེས་དང་། རྡོ་རྗེ་རྩེ་མོ་ལས། རྒྱལ་བའི་སྲས་པོ་ས་བརྒྱད་པ། །དེ་སྲིད་ཐེག་པ་དམན་པས་འཇིགས། །གསང་བའི་དཀྱིལ་འཁོར་ཆེན་པོ་འདིར། །ཞུགས་པས་བདག་ཉིད་གྲོལ་བར་འགྱུར། །ཞེས་དང་། དཀྱིལ་འཁོར་ཆོ་ག་ཇི་ལྟ་བུ། །ཆོ་ག་ཆོས་དང་རྣལ་འབྱོར་ཏེ། །གསང་བ་ཐར་བ་ཡང་དག་འབྱུང་། །སྐྱེ་བ་འདི་ཉིད་ཁོ་ན་ལ། །རབ་དགའ་སྒྲུབ་པར་བྱེད་པ་ཡིན། །ཞེས་དང་། ནག་པོ་པའི་དཀྱིལ་ཆོག་ལས། དབང་བསྐུར་འདི་དག་ཐོབ་ནས་ནི། །སློབ་མ་ཡོན་ཏན་བདག་པོར་འགྱུར། །སངས་རྒྱས་ཀུན་གྱིས་རབ་ཏུ་མཆོད། །མཚམས་མེད་པ་དང་སྡིག་ཅན་ཡང་། །ཚོན་རྩི་མཐོང་བས་གྲོལ་བར་འགྱུར། །མངོན་པར་ཞུགས་པ་ཙམ་གྱིས་ནི། །གཙང་མའི་གནས་སུ་སྐྱེ་བར་འགྱུར། །ཞེས་དང་། །གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། །སྐྱེ་ཞིང་སྐྱེ་བར་དབང་བསྐུར་འགྱུར། །དེ་ཡི་སྐྱེ་བ་བདུན་ནས་ནི། །མ་བསྒོམས་པར་ཡངས་སངས་རྒྱས་འགྱུར། །ཞེས་དང་། རབ་དབྱེ་ལས། དབང་བསྐུར་ཆོས་སྒོ་ཙམ་མ་ཡིན། །གསང་སྔགས་རྟེན་འབྲེལ་ལམ་བྱེད་པས། །རྟེན་འབྲེལ་བསྒྲིགས་པའི་གདམས་ངག་ཡིན། །ཕུང་པོ་ཁམས་དང་སྐྱེ་མཆེད་ལ། །སངས་རྒྱས་ས་བོན་བཏབ་ནས་ནི། །ཚེ་འདིར་སངས་རྒྱས་བྱེད་པ་ཡི། །ཐབས་ལ་དབང་བསྐུར་ཞེས་སུ་བཏགས། །ཞེས་དང་། སངས་རྒྱས་གསུང་བཞིན་མཛད་པ་ཡི། །བླ་མ་བཙལ་ལ་དབང་བཞི་བླང་། །དེ་ཡིས་སྡོམ་པ་གསུམ་ལྡན་འགྱུར། །ཞེས་དང་། སྡོམ་པ་གསུམ་དང་ལྡན་པ་ཡིས། །རིམ་གཉིས་ཟབ་མོའི་གནད་ཤེས་ན། །དེ་ནི་ཚེ་འདིའམ་བར་དོའམ། །སྐྱེ་བ་བཅུ་དྲུག་ཚུན་ཆད་དུ། །འགྲུབ་པར་རྫོགས་པའི་སངས་རྒྱས་གསུངས། །དེ་ཕྱིར་འདི་ལ་མཁས་རྣམས་གུས། །ཞེས་གསུངས་སོ། །དེ་ལྟར་ན་དབང་མ་སྐུར་བའི་ཉེས་དམིགས་དང་། དབང་བསྐུར་བའི་ཕན་ཡོན་རྣམས་རྒྱལ་བ་རྡོ་རྗེ་འཆང་གིས་གསུངས་པ་ལེགས་པར་ཤེས་པར་བྱས་ནས། རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་རྣམ་པར་དག་པར་ཞུ་ཞིང་། དམ་ཚིག་དང་སྡོམ་པ་མི་ཉམས་པར་བསྲུང་བ་ལ་བློ་གྲོས་དང་ལྡན་པ་དག་གིས་འབད་པར་བྱའོ། །ཁ་ཅིག་སྤྲོས་བཅས་ཀྱི་དབང་ལ་དགོས་པ་མེད་ཟེར་བ་དང་དབང་བསྐུར་རྡོ་རྗེ་ཐེག་པའི་ལམ་གྱི་རྩ་བར་མ་ཤེས་ནས་དོན་གཉེར་མི་བྱེད་པ་དང་། དབང་དང་རྗེས་གནང་མ་ཐོབ་བཞིན་དུ་དཀྱིལ་ཆོག་ལ་སོགས་པ་འདོན་ཤེས་པ་ཙམ་གྱིས་ཆོག་སྙམ་ནས་རང་དགར་འཇུག་པ་རྣམས་ཀྱིས་གོང་བཤད་དེ་དག་གི་དོན་ལ་བརྟགས་ནས་རྡོ་རྗེ་འཆང་གི་བཀའ་ལ་ཡིད་ཆེས་པར་བྱ་དགོས་སམ་སྙམ་མོ། །བཞི་པ་དེ་ལས་སྔགས་སྡོམ་ཐོབ་པའི་དུས་བསྟན་པ་ནི། སྤྱིར་སྔགས་སྡོམ་ལ་ཁས་བླངས་ཀྱི་ཐོབ་པ་དང་། ཆོ་གས་ཐོབ་པ་གཉིས་ལས། དང་པོ་ནི། སྟ་གོན་དང་འཇུག་པའི་ཆོས་ཀྱི་སྐབས་སུ་ཐོབ་ཀྱང་དངོས་གཞིའི་ཆོ་ག་ལ་མ་ལྟོས་པར་སྐབས་དེར་ཁས་བླང་བའི་དམ་ཚིག་རྣམས་ཀྱང་བསྲུང་བར་དབང་བ་མ་ཡིན་ནོ། །ཁ་ཅིག་གནད་འདི་མ་གོ་བར་སྔགས་སྡོམ་དངོས་གཞི་ནི་རིགས་ལྔའི་སྡོམ་བཟུང་ལན་གསུམ་བྱས་པས་ཐོབ་པར་འདོད་པ་ནི་མི་འཐད་དེ། དེ་ལྟར་ན་དངོས་གཞིའི་ཆོ་ག་ལ་དགོས་པ་མེད་པར་ཐལ་བ་སོགས་སྐྱོན་དུ་མ་ཡོད་པའི་ཕྱིར། འོ་ན་ཁས་བླངས་ཀྱི་ཐོབ་ཚུལ་ཇི་ལྟར་སྙམ་ན། དབང་གི་དངོས་གཞི་ལ་བརྟེན་ནས་སྔགས་སྡོམ་མཚན་ཉིད་པ་ཐོབ་པའི་ཚེ་དམ་ཚིག་དང་སྡོམ་པ་འདི་དག་བསྲུང་བར་བྱའོ། །ཞེས་པའི་ཚུལ་གྱིས་སོ། །དོན་འདི་ལ་དགོངས་ནས་རྗེ་བཙུན་གྱིས་དགའ་སྟོན་སྤྲིང་ཡིག་ཏུ་ཚོགས་བསགས་སྐབས་སུ་རིགས་ལྔའི་སྡོམ་བཟུང་ལན་གསུམ་བྱས་པས་རྡོ་རྗེ་ཐེག་པའི་སྟ་གོན་དང་། ཡོལ་བའི་ཕྱི་འཇུག་དང་ནང་འཇུག་གི་གནས་སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་སོར་ཆུད་པ་ཡིན་ནོ། །ཞེས་གསུངས་སོ། །གཉིས་པ་ཆོ་གས་ཐོབ་པ་ནི། སྔགས་སྡོམ་གྱི་གཙོ་བོ་ཡིན་པས་རྒྱུད་སྡེ་བཞི་པོ་རང་རང་གི་རྡོ་རྗེ་སློབ་དཔོན་གྱི་དབང་ཡོངས་སུ་རྫོགས་པ་ན་རྒྱུད་སྡེ་དེ་དང་དེའི་སྔགས་སྡོམ་གྱི་གཙོ་བོ་ཡོངས་རྫོགས་ཐོབ་པ་ཡིན་ནོ། །དེ་ལ་བྱ་རྒྱུད་ལ་ཆུ་དང་ཅོད་པཎ་གྱི་དབང་དང་། སྤྱོད་རྒྱུད་ལ་མིང་གི་དབང་དང་། རྣལ་འབྱོར་རྒྱུད་ལ་ཕྱིར་མི་ལྡོག་པའི་དབང་དང་། བླ་མེད་ལ་དབང་བཞི་རྫོགས་པར་ཐོབ་པའི་ཚེ་རྡོ་རྗེ་སློབ་དཔོན་གྱི་དབང་བཞི་རྫོགས་པར་ཐོབ་པ་ཡིན་པས་སྐབས་དེ་དང་དེར་རྒྱུད་སྡེ་རང་རང་གི་སྔགས་སྡོམ་རྫོགས་པར་ཐོབ་པ་ཡིན་ནོ།། འོ་ན་བྱ་སྤྱོད་གཉིས་ལ་རྡོ་རྗེ་སློབ་དཔོན་གྱི་དབང་ཇི་ལྟར་ཡོད་སྙམ་ན། སྤྱིར་རྒྱུད་སྡེ་རང་རང་གི་རྒྱུད་འཆད་པ་དང་། དབང་བསྐུར་རབ་གནས་སོགས་རྡོ་རྗེ་སློབ་དཔོན་གྱི་ཕྲིན་ལས་བྱེད་པ་ལ་ནི་རྡོ་རྗེ་སློབ་དཔོན་གྱི་དབང་ཐོབ་དགོས་པའི་རིགས་པས་རྒྱུད་སྡེ་བཞི་ཀ་ལ་རྡོ་རྗེ་སློབ་དཔོན་གྱི་དབང་ཡོད་པར་གྲུབ་ཅིང་། ལུང་གིས་ཀྱང་ཤེས་ཏེ། གསང་བ་སྤྱི་རྒྱུད་ལས། དབང་བསྐུར་བ་ནི་རྣམ་པ་བཞི། །སློབ་དཔོན་རྣམ་པར་མཁས་པ་ཡིས། །དེ་དག་ཤེས་ནས་ཅི་རིགས་སྤྱད། །སློབ་དཔོན་གོ་འཕང་རབ་བསྒྲུབ་ཕྱིར། །དང་པོ་ཡོངས་སུ་བསྒྲགས་པ་ཡིན། །རིགས་སྔགས་རྣམས་ནི་བསྒྲུབས་པའི་ཕྱིར། །གཉིས་པ་ལེགས་པར་བཤད་པ་ཡིན། །བགེགས་རྣམས་འཇོམས་པར་བྱ་བའི་ཕྱིར། །གསུམ་པ་ཡོངས་སུ་བསྒྲགས་པ་ཡིན། །བཞི་པ་འབྱོར་བ་ཐོབ་བྱའི་ཕྱིར། །ཆོ་ག་རྒྱས་པ་དེ་བཤད་དོ། །ཞེས་རྡོ་རྗེ་སློབ་དཔོན་གྱི་གོ་འཕང་བསྒྲུབ་པའི་ཆེད་དབང་དང་པོ་ཆུ་དང་ཅོད་པཎ་གྱི་དབང་། རིགས་སྔགས་བསྒྲུབ་པའི་ཆེད་དུ་གཉིས་པ་སྔགས་ཀྱི་བཟླས་ལུང་། བགེགས་འཇོམས་པའི་ཆེད་དུ་གསུམ་པ་ཁྲུས་བྱབ་བསྲུང་གསུམ། འབྱོར་བ་ཐོབ་པའི་ཆེད་དུ་བཞི་པ་བཀྲ་ཤིས་ཀྱི་རྫས་བརྒྱད་སྦྱིན་པ་རྣམས་བཤད་པའི་ཕྱིར་རོ། །འོ་ན་ཡེ་ཤེས་ཐིག་ལེའི་རྒྱུད་ལས། རྡོ་རྗེ་སློབ་དཔོན་གྱི་དབང་རྣལ་འབྱོར་རྒྱུད་ཀྱི་ཁྱད་ཆོས་སུ་བཤད་པ་མ་ཡིན་ནམ་སྙམ་ན། དེ་ནི་ཕྱིར་མི་ལྡོག་པ་འཁོར་ལོའི་དབང་ལ་དགོངས་པས་སྐྱོན་མེད་དོ། །རྣལ་འབྱོར་རྒྱུད་ལ་གྲུབ་ཆེན་ཀུན་སྙིང་གིས་སྡོམ་པ་དམ་ཚིག་འཛིན་མི་ནུས་པར་སྡིག་པ་ཞི་བ་ཙམ་དང་། དམ་ཚིག་འགའ་ཞིག་བསྲུང་ནུས་པ་དང་། མ་ལུས་པ་བསྲུང་ནུས་པ་གསུམ་དུ་ཕྱེ་ནས། རིམ་བཞིན་འཇུག་པ་ཙམ་དང་། རྡོ་རྗེ་སློབ་མའི་དབང་དང་རྡོ་རྗེ་སློབ་དཔོན་གྱི་དབང་བསྐུར་བར་གསུངས་པས་ཡོ་གའི་དམ་ཚིག་དང་སྡོམ་པ་ཡོངས་རྫོགས་ཀྱང་རྡོ་རྗེ་སློབ་དཔོན་གྱི་དབང་ལས་ཐོབ་པ་ཡིན་ནོ། །འོ་ན་རྒྱུད་འདིའི་དམ་ཚིག་དང་སྡོམ་པ་མ་ལུས་པ་རིགས་ལྔའི་སྡོམ་བཟུང་གི་ཁོངས་སུ་འདུས་པས། དེ་དག་ནི་འཇུག་པའི་སྐབས་སུ་ཁས་བླངས་ཀྱིས་ཐོབ་པ་མ་ཡིན་ནམ་ཞེ་ན། དེར་ཁས་བླངས་པ་ཙམ་ཐོབ་ཀྱང་དེ་དག་བསྲུང་བ་ལ་དབང་པ་ནི་རྡོ་རྗེ་སློབ་དཔོན་གྱི་དབང་ལ་རག་ལས་ཏེ་དཔེར་ན་བར་མ་རབ་བྱུང་གི་སྐབས་སུ་རབ་ཏུ་བྱུང་བར་ཁས་བླངས་ཀྱང་རབ་བྱུང་གི་སྡོམ་པ་བསྲུང་བ་ནི་དགེ་ཚུལ་ལམ་དགེ་སློང་དུ་སྒྲུབ་པའི་ཆོ་ག་ལ་ལྟོས་པ་བཞིན་ནོ། །དེས་ན་དབང་གི་དངོས་གཞིའི་སྐབས་སུ་རྡོ་རྗེ་སློབ་དཔོན་གྱི་དབང་མི་བསྐུར་ན། སྟ་གོན་དང་འཇུག་པའི་སྐབས་སུ་རིགས་ལྔའི་སྡོམ་བཟུང་མི་བྱེད་པར་གསུངས་པ་ཡང་གནད་འདི་ཡིན་ནོ། །བླ་མེད་ཀྱི་སྔགས་སྡོམ་ལ་ནི་ཁས་བླངས་ཀྱིས་ཐོབ་པ་སྔར་དང་འདྲ་ལ། ཆོ་གས་ཐོབ་པ་ལ་བསྐྱེད་རིམ་གྱི་སྡོམ་པ་དང་། རྫོགས་རིམ་གྱི་སྡོམ་པ་གཉིས་ལས། དང་པོ་ནི་བུམ་དབང་རྫོགས་པའི་ཐོབ་པའི་ཚེ་ཐོབ་པ་ཡིན་ཏེ།  བུམ་དབང་ནི་བསྐྱེད་རིམ་གྱི་སྨིན་བྱེད་ཡིན་པའི་ཕྱིར།  གཉིས་པ་ནི་དབང་གོང་མ་གསུམ་རྫོགས་པར་ཐོབ་པའི་ཚེ་ཐོབ་པ་ཡིན་ཏེ།   དབང་གོང་མ་གསུམ་ནི་རྫོགས་རིམ་གྱི་སྨིན་བྱེད་ཡིན་པའི་ཕྱིར་བླ་མ་གོང་མའི་གསུང་ལས་བུམ་དབང་གི་སྐབས་སུ་སྔགས་སྡོམ་རྫོགས་པར་གསུངས་པ་ནི། དམ་ཚིག་ཉི་ཤུ་རྩ་གཉིས་བསྲུང་བ་ལ་དབང་བའི་སྔགས་སྡོམ་སྐབས་འདིར་རྫོགས་པར་ཐོབ་པ་ལ་དགོངས་པ་ཡིན་པས་གནད་གཅིག་པ་ཡིན་ནོ། །གཉིས་པ་གང་ལས་བླངས་པའི་ཡུལ་ནི།   སྤྱིར་ནི་ས་ཐོབ་ནས་མཆོག་གི་སྤྲུལ་བའི་སྐུ་དང་། ལོངས་སྤྱོད་རྫོགས་པའི་སྐུ་ལས་བླངས་བ་སོགས་མང་དུ་བཤད་ཀྱང་། སོ་སོའི་སྐྱེ་བོའི་རྡོ་རྗེ་སློབ་དཔོན་ལ་དབང་ཞུ་བའི་དབང་དུ་བྱས་ནས་དེའི་མཚན་ཉིད་རྒྱུད་སྡེ་རྣམས་ལས་མང་དུ་གསུངས་པ་རྣམས་མདོར་བསྡུས་ཏེ། བླ་མ་ལྔ་བཅུ་པ་ལས། བརྟན་ཅིང་དུལ་ལ་བློ་གྲོས་ཏེ་བསླབ་གསུམ་ལྡན། །བཟོད་ལྡན་དྲང་ལ་གཡོ་རྒྱུ་མེད། །སྔགས་ཞི་རྒྱས་ཀྱི་སྦྱོར་བ་དང་རྒྱུད་འཆད་ཐབས་ཀྱི་སྦྱོར་བ་ཤེས། །སྙིང་རྗེ་ལྡན་ཞིང་ཕ་རོལ་ཏུ་ཕྱིན་པའི་བསྟན་བཅོས་མཁས། །དེ་ཉིད་བཅུ་ནི་ཡོངས་སུ་ཤེས། །དཀྱིལ་འཁོར་བྲི་བའི་ལས་ལ་མཁས། །སྔགས་བཤད་པ་ཡི་སྦྱོར་བ་དབང་པོར་རབ་འབྲིང་ཐ་གསུམ་དང་མཐུན་པར་ཤེས། །མདོ་སྔགས་ཀྱི་ཆོས་ལ་རབ་ཏུ་དང་ཞིང་དབང་པོ་དུལ། །ཞེས་གསུངས་སོ། །དེ་ལ་དེ་ཉིད་བཅུ་ལ་བཅུ་ཚན་ལྔ་ཡོད་པ་ནི་ཚིག་ཙམ་གྱིས་གོ་དཀའ་བས་འདིར་མ་བྲིས་ཀྱང་། ཟུར་དུ་འགྲེལ་བ་བྲིས་ཡོད་པས་དེར་ཤེས་པར་བྱའོ། །དེང་སང་སྔགས་སྡོམ་ལེན་ཡུལ་གྱི་རྡོ་རྗེ་སློབ་དཔོན་ནི། རབ་དབྱེ་ལས། བླ་མ་བརྒྱུད་པ་མ་ཉམས་ཤིང་། །ཆོ་ག་འཁྲུགས་པར་མ་གྱུར་པ། །ཕྱི་ནང་རྟེན་འབྲེལ་བསྒྲིགས་མཁྱེན་ཅིང་། །སྐུ་བཞིའི་ས་བོན་ཐེབས་ནུས་པ། །སངས་རྒྱས་གསུང་བཞིན་མཛད་པ་ཡི། །བླ་མ་བཙལ་ལ་དབང་བཞི་བླངས། །ཞེས་གསུངས་པ་ལྟར་བཟུང་བར་བྱའོ། །གསུམ་པ་གང་གིས་བླང་བའི་རྟེན་ལ་གཉིས།  །སྐལ་དམན་རིམ་འཇུག་དང་། སྐལ་ལྡན་ཅིག་ཆར་བ་གཉིས་སོ། །དང་པོ་ནི། བརྟག་གཉིས་ལས། སྐལ་དམན་སེམས་ཅན་གདུལ་དཀའ་བ། །གང་གིས་འདུལ་བར་འགྱུར་བ་ལགས། །བཅོམ་ལྡན་འདས་ཀྱིས་བཀའ་སྩལ་པ། །དང་པོ་གསོ་སྦྱོང་སྦྱིན་པར་བྱ། །དེ་རྗེས་བསླབ་པའི་གནས་བཅུ་ཉིད། །དེ་ལས་བྱེ་བྲག་སྨྲ་བ་བསྟན། །མདོ་སྡེ་བ་ཡང་དེ་བཞིན་ནོ། །དེ་ནས་རྣལ་འབྱོར་སྤྱོད་པ་ཉིད་། །དེ་ཡི་རྗེས་སུ་དབུ་མ་བསྟན། །སྔགས་ཀྱི་རིམ་པ་ཀུན་ཤེས་ནས། །དེ་རྗེས་ཀྱེ་ཡི་རྡོ་རྗེ་བསྟན། །སློབ་མས་གུས་པས་བླངས་ནས་ནི། །འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པ་ལ་བརྟེན་ནས་རྣལ་འབྱོར་གྱི་དབང་ཕྱུག་དཔལ་ལྡན་བིར་ཝ་པ་ཆེན་པོ་བརྒྱུད་པ་དང་བཅས་པའི་ལུགས་མཆོག་འདི་ལ། རྒྱུད་ཀྱི་དངོས་བསྟན་སྤྱོད་པ་རིམ་ཅན་དང་ལྟ་བ་རིམ་ཅན་ལ་བསླབ་ནས་དབང་གི་སྣོད་རུང་དུ་བསྒྲུབ་པ་དང་། མན་ངག་ལས་གསུངས་པའི་སྣང་བ་གསུམ་གྱི་ལམ་གྱིས་རྒྱུད་སྦྱངས་ནས་དབང་གི་སྣོད་རུང་དུ་བྱེད་པ་གཉིས་ཡོད་པས་དེ་གཉིས་གང་རུང་ཞིག་ངེས་པར་དགོས་སོ། །གཉིས་པ་སྐལ་ལྡན་ཅིག་ཆར་པའི་རྟེན་ནི་ངེས་པ་མེད་དེ། །རྒྱུད་སྡེ་རྣམས་ལས་ལྷ་དང་ཀླུ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཇིག་རྟེན་ཐམས་ཅད་ཀྱང་རྒྱུད་ཉན་པའི་སྣོད་དུ་གསུངས་པའི་ཕྱིར།   གསུམ་པ་ཐོབ་པ་མི་ཉམས་པར་བསྲུང་བའི་བསླབ་པ་ལ་བཞི་སྟེ།  བྱ་རྒྱུད།  སྤྱོད་རྒྱུད།  རྣལ་འབྱོར་རྒྱུད། བླ་མེད་རྒྱུད་ཀྱི་བསླབ་བྱའོ། །དང་པོ་ལ། ཁ་ཅིག་བྱ་སྤྱོད་གཉིས་ལ་ཕ་རོལ་ཏུ་ཕྱིན་པའི་སྨོན་འཇུག་གི་སེམས་བསྐྱེད་ཀྱི་བསླབ་བྱ་རྣམས་དམ་ཚིག་ཡིན་གྱི་དེ་ལས་གཞན་པའི་དམ་ཚིག་བསྲུང་རྒྱུ་མེད་དེ། དབང་བསྐུར་གྱིས་དུས་སུ་སྨོན་འཇུག་སེམས་བསྐྱེད་ལས་གཞན་མ་གསུངས་པའི་ཕྱིར།   ཞེས་འཆད་པ་ནི་མི་འཐད་དེ། དེ་ལྟར་ན་རྒྱུད་སྡེ་གོང་མ་གཉིས་ལ་ཡང་དབང་ལས་ཐོབ་པའི་དམ་ཚིག་བསྲུང་རྒྱུ་མེད་པར་ཐལ། རྒྱུད་སྡེ་བཞི་ལ་དབང་བཞི་གསུངས་པ་ལས་དབང་ལས་ཐོབ་པའི་དམ་ཚིག་གཉིས་ལ་བསྲུང་རྒྱུ་ཡོད་གཉིས་ལ་བསྲུང་རྒྱུ་མེད་པའི་ཁྱད་པར་ལུང་རིགས་ཀྱིས་སྒྲུབ་བྱེད་མེད་པའི་ཕྱིར་དང་། བྱ་སྤྱོད་གཉིས་ཀྱི་དམ་ཚིག་རྒྱུད་ལས་གསུངས་པ་དང་འགལ་བའི་ཕྱིར།   དབང་དུས་སུ་མ་གསུང་བས་བསྲུང་རྒྱུ་མེད་ན། བླ་མེད་ཀྱི་དབང་ཆོག་ཕལ་ཆེ་བ་ལས་རྩ་ལྟུང་བཅུ་བཞི་མ་གསུངས་པས་དེ་བསྲུང་མི་དགོས་པ་ཐལ་ལོ། །ཡང་ཁ་ཅིག་དམ་ཚིག་བསྡུས་པ་ལས་ཀྲི་ཡའི་རྒྱུད་ཀྱི་རྩ་ལྟུང་སུམ་ཅུ་དང་། ཞེས་གསུངས་པའི་དོན་གཞན་ལས་བཤད་པ་མ་མཐོང་པས། ལེགས་གྲུབ་ཏུ་རིགས་སྔགས་ཀྱི་འདུལ་བ་སྔ་ཕྱི་གཉིས་གསུངས་པ་རྣམས་ཡིན་ནམ་གསུངས་པ་ཡང་མི་འཐད་དེ། རིག་སྔགས་ཀྱི་འདུལ་བ་རྣམས་རྩ་ལྟུང་དུ་མི་རིགས་པའི་ཕྱིར་དང་། སྔ་ཕྱི་གཉིས་ལ་གྲངས་བརྒྱད་ཅུ་ཙམ་སྣང་བའི་ཕྱིར་རོ། །འོ་ན་བྱ་རྒྱུད་ཀྱི་བསྲུང་བྱའི་དམ་ཚིག་རྣམས་གང་ཞེ་ན། གསང་བ་སྤྱི་རྒྱུད་ལས། དམ་ཚིག་འདི་དག་བསྒོ་བར་བྱ། །དེ་རང་ཕྱིན་ཆད་ཁྱེད་རྣམས་ཀྱིས། །སངས་རྒྱས་ཆོས་དང་དགེ་འདུན་ཏེ། །བྱང་ཆུབ་སེམས་དཔའ་རྣམས་དང་ནི། རིགས་སྔགས་གསང་སྔགས་ཚོགས་རྣམས་ལ། །དད་པས་རབ་ཏུ་བརྟན་པར་བྱ། །རྟག་པར་ཕྱག་རྒྱ་ཆེན་པོ་ལ། །ཁྱད་པར་དུ་ནི་མོས་པར་བྱ། །དམ་ཚིག་ཅན་དང་མཛའ་བོ་དང་། །བླ་མ་ལ་ཡང་གུས་པར་བྱ། །ལྷ་རྣམས་ཀུན་ལ་སྡང་མི་བྱ། །དུས་མཚམས་དག་ཏུ་མཆོད་པ་བྱ། །སྟོན་པ་གཞན་གྱི་གཞུང་མི་མཆོད། །རྟག་ཏུ་གློ་བུར་མགྲོན་མཆོད་བྱ། །སྲོག་ཆགས་རྣམས་ལ་བྱམས་པའི་སེམས། །རབ་ཏུ་བརྟན་པ་ཉེར་བར་བཞག །ཐེག་པ་ལ་ནི་དགའ་རྣམས་ཀྱིས། །བསོད་ནམས་དག་ལ་ནན་ཏན་བསྐྱེད། །བཟླས་བརྗོད་བྱེད་ལ་འབད་པ་ཡིས། །གསང་སྔགས་སྤྱོད་ལ་བརྩོན་པར་བྱ། །གསང་སྔགས་རྒྱུད་ལས་བསྟན་པ་ཡི། །དམ་ཚིག་རྣམས་ཀྱང་བསྲུང་བར་བྱ། །དམ་ཚིག་མེད་པ་རྣམས་ལ་ནི། །སྔགས་དང་ཕྱག་རྒྱ་མི་སྦྱིན་ནོ། །གསང་སྔགས་རྒྱུད་ནི་ལེགས་བསྲུང་ཞིང་། །དེ་ཡང་བདག་གིས་རྟོགས་པར་བྱ། །དེ་ལྟར་དམ་ཚིག་བསྒོས་ནས་ནི། །ཞེས་གསུངས་པ་འདི་རྣམས་ཡིན་ལ། དོན་ནི་མཆོག་གསུམ་སྐྱབས་འགྲོ་བསླབ་བྱར་བརྩོན། །སྨོན་འཇུག་སེམས་བསྐྱེད་དེའི་སྤྱོད་བསླབ། །གསང་སྔགས་རིགས་སྔགས་ཀྱི་ལྷ་ཚོགས། །ཀུན་ལ་དད་པ་བརྟན་བྱ་སྟེ། །འདི་གསུམ་སྤྱི་ཡི་དམ་ཚིག་ཡིན། །དབང་གི་དམ་ཚིག་བཅུ་གསུམ་སྟེ། །རང་གི་འདོད་པའི་ལྷ་ཕྱག་ཆེན། །དབང་ཐོབ་དམ་ལྡན་དམ་ཚིག་ཅན། །སོར་བྱང་སྡོམ་ལྡན་མཛའ་བོ་སྟེ། །དེ་གསུམ་གུས་པས་བརྟེན་པར་བྱ། །དབང་རྒྱུད་མན་ངག་སྟེར་བ་ཡི། །བླ་མར་གུས་བྱ་སྨད་མི་བྱ། །དབང་རྒྱས་ལྷ་བསྒྲུབ་མ་འགྲུབ་ཚེ། །ལྷ་སྔགས་རྣམས་ལ་སྡང་མི་བྱ། །དུས་ཆེན་རྣམས་ལ་དཀོན་མཆོག་མཆོད། །སྟོན་པ་གཞན་གྱི་ལུགས་མི་བྱ། །གློ་བུར་མགྲོན་ལ་ཅི་ཕན་བྱ། །སྲོག་ཆགས་རྣམས་ལ་བྱམས་སེམས་བསྐྱེད། །བསོད་ནམས་རྒྱ་ཆེར་སྤེལ་པའི་ཕྱིར། །བཟླས་བརྗོད་སྡོམ་བཟུང་སོགས་ལ་འབད། །བཟླས་བརྗོད་སྤྱོད་ལམ་ལྡན་པས་བྱ། །རྒྱུད་གཞན་དམ་ཚིག་གསུམ་བཀོད་ལས། །དམ་པའི་ཆོས་ཀྱང་སྤངས་མི་བྱ། །ཞེས་སོགས་གསུངས་པ་བསྲུངས་བར་བྱ། །དབང་མ་ཐོབ་པའམ་ཉམས་པ་ལ། །སྔགས་ཆོག་མན་ངག་སྟོན་མི་བྱ། །ཞེས་པའོ། །གཉིས་པ་སྤྱོད་རྒྱུད་ཀྱི་བསླབ་བྱ་ནི། རྣམ་སྣང་མངོན་བྱང་ལས། དེ་རིང་ཕྱིན་ཆད་བུ་ཁྱོད་ཀྱིས། །དམ་པའི་ཆོས་དང་བྱང་ཆུབ་སེམས། །སྲོག་གི་ཕྱིར་ཡང་ད་ཕྱིན་ཆད། །སྔོན་དུ་བཏང་བར་མི་བྱའོ། །ཁྱོད་ཀྱིས་སེར་སྣ་དང་ནི་གང་། །སེམས་ཅན་གནོད་པ་མི་བྱའོ། །དམ་ཚིག་འདི་དག་སངས་རྒྱས་ཀྱིས། །བརྟུལ་ཞུགས་བཟང་པོ་ཁྱོད་ལ་བཤད། །ཞེས་གསུངས་པ་བཞི་ནི་དབང་བསྐུར་ལས་ཐོབ་པའི་དམ་ཚིག་སྟེ། དེ་ལས་འདས་ན་རྩ་ལྟུང་དུ་རྒྱུད་དེ་ཉིད་ལས་གསུངས་ཏེ། ལྟུང་བའི་རྩ་བ་བཞི་ནི་སྲོག་གི་ཕྱིར་ཡོངས་སུ་ཉམས་པར་མི་བྱའོ། །བཞི་གང་ཞེ་ན་དམ་པའི་ཆོས་སྤོང་བ་དང་། བྱང་ཆུབ་ཀྱི་སེམས་གཏོང་བ་དང་། སེར་སྣ་བྱེད་པ་དང་། སེམས་ཅན་ལ་གནོད་པ་བྱེད་པའོ། །འདི་དག་ནི་ཐབས་དང་ཤེས་རབ་དང་མི་ལྡན་པ་རང་བཞིན་གྱི་ཉོན་མོངས་པ་ཅན་ཏེ། སླར་གསོ་མི་རུང་བའོ། །ཞེས་གསུངས་པའི་ཕྱིར།   གསུམ་པ་རྣལ་འབྱོར་རྒྱུད་ཀྱི་བསླབ་བྱ་ལ། ཁ་ཅིག་རྡོ་རྗེ་རྩེ་མོ་ལས། དེ་ལས་གཞན་ཡང་བཅུ་བཞི་ནི། །ཞེས་པས་རྣལ་འབྱོར་བླ་མེད་ནས་བཤད་པའི་རྩ་ལྟུང་བཅུ་བཞི་ལ་འདོད་དགོས་སོ་ཞེས་ཟེར་བ་མི་འཐད་དེ། ཡོ་ག་ལ་རྡོ་རྗེ་སློབ་མ་དང་སློབ་དཔོན་གྱི་དབང་གཉིས་ཡོད་ཀྱང་དེས་བླ་མེད་ཀྱི་དམ་ཚིག་བཅུ་བཞི་བསྲུང་བ་ལ་མི་དབང་སྟེ། དབང་ལ་ཟབ་ཁྱད་ཡོད་པ་བཞིན་དམ་ཚིག་ལ་ཡང་ཟབ་ཁྱད་ཡོད་དགོས་པའི་ཕྱིར། དམ་ཚིག་ལ་ཁྱད་པར་མེད་ན་སྨིན་གྲོལ་གཉིས་ཀ་ལ་ཡང་ཁྱད་མེད་དུ་ཐལ་ལོ། །ལུང་དེའི་དོན་ནི་དབུ་མ་ལུགས་ཀྱི་རྩ་ལྟུང་བཅུ་བཞི་ཡིན་པར་རྗེ་བཙུན་རྩེ་མོས་སཾ་བྷུ་ཊིའི་འགྲེལ་བ་ལས་གསུངས་ཤིང་ངོར་ཆེན་རྡོ་རྗེ་འཆང་གིས་ཀྱང་དེ་ལྟར་དུ་བཞེད་པས་རྩ་ལྟུང་བཅུ་བཞི་སྤོང་བ་ནི།  །ཚུལ་ཁྲིམས་ཀྱི་ནི་བསླབ་པ་སོགས་གསུམ་གྱི་ཁོངས་སུ་འདུས་པས་རྨད་དུ་བྱུང་བའི་སྲོལ་དུ་སྣང་ངོ་། །འོ་ན་འཐད་ལྡན་གྱི་ལུགས་གང་ཞེ་ན། རྒྱུད་འགྲེལ་རྣམ་དག་ལས་བྱུང་བ་བླ་མ་དམ་པའི་གསུང་གིས་བརྒྱན་པ་བཤད་པར་བྱ་སྟེ། ཡོ་གའི་དམ་ཚིག་ལ་ཁས་བླངས་ཀྱིས་ཐོབ་པ་དང་། ཆོ་གས་ཐོབ་པ་གཉིས་ལས། དང་པོ་ནི་རྡོ་རྗེ་རྩེ་མོའི་སྡོམ་པ་བསྒྲགས་བཟུང་གི་སྐབས་ནས་བསྟན་པ་རྣམས་ཏེ་བཟུང་བའི་རིམ་པ་དང་མཐུན་པར་བཤད་ན། ཇི་ལྟར་དུས་གསུམ་སོགས་ཚིགས་བཅད་གཉིས་ཀྱིས་རིགས་ལྔ་སྤྱིའི་དམ་ཚིག་སྨོན་པ་དང་འཇུག་པའི་བསླབ་བྱ་རྣམས་བསྟན། སོ་སོའི་དམ་ཚིག་ནི། སངས་རྒྱས་ཆོས་དང་དགེ་འདུན་སོགས་ཚིག་བཅད་ལྔས་རིམ་བཞིན་བསྟན་ཏེ། དེ་བཞིན་གཤེགས་པའི་རིགས་ཀྱི་དམ་ཚིག་ལ་དཀོན་མཆོག་གསུམ་སྐྱབས་སུ་བཟུང་བ་སྟེ་གསུམ། རྡོ་རྗེ་རིགས་ལ་རྡོ་རྗེ་དྲིལ་བུ་ཕྱག་རྒྱ་སློབ་དཔོན་བཟུང་བ་སྟེ་བཞི། རིན་ཆེན་རིགས་ལ་ཟང་ཟིང་མི་འཇིགས་པ་ཆོས་བྱམས་པའི་སྦྱིན་པ་དུས་དྲུག་ཏུ་གཏོང་པ་སྟེ་བཞི། པད་མའི་རིགས་ལ་དམ་ཆོས་མ་ལུས་པ་བཟུང་བ་སྟེ་གཅིག །ལས་ཀྱི་རིགས་ལ་སྔར་གྱི་ལས་རྣམས་ཅི་ནུས་སུ་བསྲུང་བ་དང་། མཆོད་པའི་ལས་ཅི་ནུས་བྱེད་པ་གཉིས་ཏེ་བཅུ་བཞིའོ། །བྱང་ཆུབ་སེམས་ནི་བླ་ན་མེད་སོགས་ཀྱིས་སྡོམ་པ་མདོར་བསྡུས་ཏེ་བསྲུང་བ་བསྟན་ནོ། །གཉིས་པ་ཆོ་གས་ཐོབ་པ་ནི། །དཔལ་མཆོག་ལས། དམ་ཚིག་སྡོམ་པ་གྲུབ་པ་འདི། །ཁྱོད་ཀྱིས་རྟག་ཏུ་བསྲུང་བར་བྱ། །སངས་རྒྱས་ཀུན་གྱིས་མཐུན་པར་གསུངས། །དམ་པ་བརྟག་པའི་བཀའ་ཡིན་ནོ། །གང་ཞིག་བསྐྱེད་པ་ཙམ་གྱིས་ནི། །སངས་རྒྱས་ཉིད་དུ་དོགས་མེད་པའི། །བྱང་ཆུབ་སེམས་ནི་བཏང་མི་བྱ། །ཕྱག་ན་རྡོ་རྗེ་གང་ཡིན་པ། །དམ་པའི་ཆོས་ནི་མི་སྤོང་ཞིང་། །ནམ་ཡང་དོར་བར་མི་བྱའོ། །མི་ཤེས་པའམ་རྨོངས་པ་ཡིས། །དེ་ལ་སྨོད་པ་མི་བྱའོ། །རང་གི་བདག་ཉིད་ཡོངས་སྤོང་ནས། །དཀའ་ཐུབ་ཀྱིས་ནི་གདུང་མི་བྱ། །ཇི་ལྟར་བདེ་བས་བདེ་བར་བཟུང་། །འདི་ནི་མ་བྱོན་རྫོགས་སངས་རྒྱས། །རྡོ་རྗེ་དྲིལ་བུ་ཕྱག་རྒྱ་རྣམས། །ནམ་ཡང་དོར་བར་མི་བྱའོ། །སློབ་དཔོན་སྨད་པར་མི་བྱ་སྟེ། །འདི་ནི་སངས་རྒྱས་ཀུན་དང་མཉམ། །ཞེས་དང་། རྡོ་རྗེ་འབྱུང་བ་ལས། དེ་ནས་ཁྱོད་ཀྱིས་གཞན་ཕྱག་རྒྱ་ལ་མི་མཁས་པ་གང་ལ་ཡང་ཕྱག་རྒྱ་ཙམ་སྟོན་པར་མ་བྱེད་ཅིག  ཞེས་སོགས་ཀྱིས་གསང་སྒྲོག་བསྲུང་བ་དང་བཅུ་གཅིག་ཙམ་ཡིན་ནོ། །དམ་ཚིག་དེ་དག་ལས་འདས་ན་རྩ་ལྟུང་དུ་འགྱུར་ཏེ། སྨོན་པ་སེམས་བསྐྱེད་བཏང་བ་དང་། །རྒྱ་ཆེན་སྤྱོད་པས་ཅི་བྱ་ཞེས། །འཇུག་པའི་བསླབ་བྱ་སྨོད་པས་སྤོང་།།བདེན་གཉིས་སེམས་བསྐྱེད་ཀྱི་རང་བཞིན། །ཟླ་བ་རྡོ་རྗེ་བསྒོམས་པ་སྤོང་། །ཐེག་གསུམ་ཆོས་ལ་རྒྱལ་བཀའ་མིན། །བསྟན་པ་མིན་ཞེས་སེམས་ཀྱིས་སྤོང་། །བདག་ལ་ཆོས་ཀྱི་དགོས་མེད་ཅེས།  །ངག་གིས་སྤོང་ཞིང་གླེགས་བམ་རྣམས།  །མཚུངས་སོགས་ཀྱི་དོར་ལུས་ཀྱིས་སྤོང་།  །རྨོངས་པའི་ཆོས་ཀྱི་ཉམས་ལེན་གྱིས།   །དགོས་མེད་སྙམ་ནས་སྨོད་པ་དང་།  །དབང་ཐོབ་ནས་བདག་ལྟར་བྱས་མོད། །དེ་དོར་དཀའ་ཐུབ་ཀྱིས་གདུང་བྱེད། །དམ་ཚིག་རྡོར་དྲིལ་དགོས་མེད་ཅེས། །སེམས་ཀྱིས་སྨད་ནས་སྤོང་བར་བྱེད། །སྒོ་གསུམ་བྱ་བཅས་ཕྱག་རྒྱ་བཞིར། །བྱིན་གྱིས་བརླབས་པ་དེ་དོར་དང། །དབང་བསྐུར་རྒྱུད་བཤད་མན་ངག་རྣམས། །སྦྱིན་པའི་སློབ་དཔོན་བརྙས་སྨོད་བྱེད། །མ་སྨིན་པའམ་ཉམས་པ་ལ། །ཕྱག་རྒྱ་གསང་ཆོས་བསྟན་པ་སྟེ། །ཡོ་གའི་རྩ་ལྟུང་བཅུ་གཅིག་གོ །ཞེས་སོ། །བཞི་པ་རྣལ་འབྱོར་བླ་མེད་ཀྱིས་བསླབ་བྱ་ནི། སྤྱིར་རྒྱུད་སྡེ་སོ་སོའི་དགོངས་པ་བདེ་མཆོག་ཏུ་དམ་ཚིག་ཉི་ཤུ་རྩ་གཉིས་བཤད་པ་དང་། །གསང་འདུས་ལས། དེ་བཞིན་གཤེགས་པ་རིགས་ལྔའི་དམ་ཚིག་ཏུ་ཤ་ལྔ་བརྟེན་པ་སོགས་བཤད་པ་དང་། རྣལ་འབྱོར་དབང་ཕྱུག་གི་མན་ངག་ལས་དབང་བཞི་ལ་དམ་ཚིག་ཉི་ཤུ་གསུངས་པ་སོགས་ཐུན་མོང་མ་ཡིན་པ་མང་དུ་ཡོད་མོད་ཀྱང་རྣལ་འབྱོར་བླ་མེད་ཀུན་མཐུན་པར་བུམ་དབང་གི་བསྲུང་བྱའི་དམ་ཚིག་ནི་རྩ་ལྟུང་བཅུ་བཞི་དང་ཡན་ལག་གི་ལྟུང་བ་བརྒྱད་པོ་བསྲུང་བ་ཡིན་ལ་རྩ་བའི་ལྟུང་བ་བཅུ་བཞི་པོ་འདི་ནི་ཚིག་ཅུང་ཟད་མི་འདྲ་ཡང་། དོན་ཁྱད་པར་མེད་པར་དམ་པ་དང་པོའི་རྒྱུད་དང་། དགྲ་ནག་གི་རྒྱུད་དང་། རྡོ་རྗེ་གུར་གྱི་རྒྱུད་གསུམ་ཆར་ལས་འབྱུང་ལ། རྩ་ལྟུང་གི་གཞུང་འདི་ནི་གསང་འདུས་འབུམ་པ་ན་བཞུགས་པ་གྲུབ་པའི་སློབ་དཔོན་རྣམས་ཀྱིས་ཟུར་དུ་ཕྱུང་པ་ཡིན་ནོ། །འདི་ལ་རྒྱ་བོད་ཀྱི་འགྲེལ་བ་མང་དུ་ཡོད་ཀྱང་ཚིག་དོན་གྱི་ཆ་ལ་སྐྱོན་དུ་མ་ཡོད་པར་གསུངས། དེས་ན་རྗེ་བཙུན་རིན་པོ་ཆེས་མཛད་པའི་རྩ་ལྟུང་འཁྲུལ་སྤོང་ནི།   རྒྱུད་དོན་ཇི་ལྟ་བར་རྣལ་འབྱོར་དབང་ཕྱུག་བིར་ཝ་པའི་མན་ངག་སྙན་ནས་སྙན་དུ་བརྒྱུད་པ་འཁྲུལ་མེད་ཀྱི་གསུངས་ཡིན་པས་དེའི་དོན་ཞིབ་ཏུ་ཤེས་པར་བྱས་ནས་ཚུལ་བཞིན་དུ་བསྲུང་བ་ནི་གལ་ཤིན་ཏུ་ཆེའོ། །མདོར་བསྡུས་ཙམ་ནི། དབང་ཐོབ་སོགས་ཀྱི་སློབ་དཔོན་ལ། །མནར་སེམས་ཀྱིས་ནི་སྨོད་སོགས་བྱེད། །བདེ་གཤེགས་བསླབ་ཁྲིམས་ཁྱད་གསོད་ཀྱིས། །འདའ་དང་སོར་བྱང་རྩ་བ་བརྒྱད། །དགོས་མེད་འདས་ཀྱང་བཀའ་འདས་འགྱུར། །དབང་ཐོབ་དམ་ལྡན་ལ་དགྲར་འཛིན། །སེམས་ཅན་གང་རུང་ལ་བྱམས་སྤོང་། །བྱང་ཆུབ་སྨོན་པའི་སེམས་བསྐྱེད་གཏོང་། །མདོ་སྔགས་ཆོས་ལ་མ་དད་སྨོད། །མ་སྨིན་ཉམས་དང་མ་དད་ལ། །གསང་བའི་ཆོས་རྫས་སྤྱོད་པ་སྟོན། །ཕུང་ཁམས་སྐྱེ་མཆེད་ལྷའི་རང་བཞིན། །དེ་ལ་དམན་པར་འཛིན་པས་སྨོད། །དེ་བཞིན་ཉིད་དག་ལྷ་སོ་སོའི། །དག་པ་གཉིས་ལ་ཐེ་ཚོམ་ཟ། །བསྟན་འགྲོར་གནོད་བྱེད་གདུག་ཅན་ལ། །ལུས་ངག་གིས་བྱམས་མཐུན་པར་བྱེད། །མིང་བྲལ་ཆོས་ལ་དེར་རྟོག་པ། །དད་ཅན་འགྲོ་ལ་མ་དད་བསྐྱེད། །ཚོགས་རྫས་མིང་ཙམ་འདུ་ཤེས་སམ། །བཅས་པས་འཇིགས་ནས་མི་བསྟེན་སྤོང་། །བུད་མེད་རྟེན་དམན་སོགས་ཀྱིས་སྨོད། །དེ་རྣམས་རྩ་བའི་ལྟུང་བའོ། །དམ་མེད་རིགས་མ་བསྟེན་པར་དགའ། །ཚོགས་འཁོར་གྲལ་དུ་ཁ་ཤགས་འགྱེད། །དབང་ཐོབ་པ་ལ་དགོས་མེད་དུ། །གསང་བའི་བརྡ་དང་ཕྱག་རྒྱ་སྟོན། །གང་འདོད་ཆོས་ལས་གཞན་དུ་སྟོན། །རང་གི་སྔགས་སྤྱོད་དེ་ཉིད་ལ། །མི་དགའི་དྲུང་དུ་ཞག་བདུན་འདུག །དབང་ནི་འོག་མ་ལས་མ་ཐོབ། །དེ་ལ་གོང་མའི་གསང་བ་བསྟན། །གྲངས་དུས་བསྙེན་པ་མ་བྱས་པར། །དཀྱིལ་འཁོར་ལས་ལ་འཇུག་པ་དང་། །སྡོམ་པ་གཉིས་ཀྱི་བཅས་པ་ལས། །དགོས་པ་མེད་པར་འདའ་བ་སྟེ། །ཡན་ལག་ཉེས་པ་བརྒྱད་དུ་གསུངས། །ཞེས་སོ། །བསླབ་བྱ་རྣམས་ཚིག་བཅད་བྱས་པ་ནི་བློ་ལ་བཟུང་བདེ་བའི་ཕྱིར་ཏེ། བློར་མ་ངེས་པ་བསླབ་འདོད་ཡོད་ཀྱང་ཅི་བྱར་མེད་པའི་ཕྱིར། 
གལ་ཏེ་སྡོམ་གསུམ་རིམ་ཅན་དུ་བླངས་པའི་དགེ་སློང་རྡོ་རྗེ་འཛིན་པ་ཞིག་གིས་སྐབས་འགའ་ཞིག་ཏུ་སྡོམ་པ་གོང་འོག་ལ་ལྟོས་པའི་བསླབ་བྱ་རྣམས་ཕན་ཚུན་འགལ་བར་གྱུར་ན་གང་གི་དབང་དུ་བྱས་ནས་སྤྱད་སྙམ་ན། འཇམ་དབྱངས་བླ་མས། སྡོམ་གསུམ་ལྡན་པའི་གང་ཟག་གིས། །བསླབ་བྱ་ཕན་ཚུན་ནང་འགལ་ཚེ། །དགག་བྱ་དང་ནི་དགོས་པ་གཉིས། །གཙོ་བོ་གང་ཆེའི་དབང་དུ་ཐོངས། །ཞེས་གསུངས་ལ། འཕགས་པས་དྲིས་ལན་འགའ་ཞིག་ལས། སྡོམ་པ་གོང་མ་གོང་མའི་དབང་དུ་བྱས་ནས་སྤྱད་པར་གསུངས་པ་ཡང་ཡོད་དོ། །དོན་ནི་འདི་ཡིན་ཏེ། གོང་འོག་རྩ་བར་མཉམ་པའི་ཡན་ལག་ཏུ་མཉམ་པ་ལྟ་བུ་བསླབ་བྱ་མཉམ་པ་དང་། འོག་མའི་ཡན་ལག་དང་གོང་མའི་རྩ་བ་འགལ་བའི་ཚེ་རྣམ་པ་ཐམས་ཅད་དུ་གོང་མའི་དབང་དུ་བྱས་ནས་བསྲུང་དགོས་ཏེ། དེའི་རྒྱུད་ཀྱི་སྡོམ་པ་འོག་མ་ཐམས་ཅད་གནས་གྱུར་ནས་གོང་མའི་ངོ་བོར་ཡོད་པའི་ཕྱིར་དང་། དེའི་བསྲུང་བྱའི་གཙོ་བོ་ནི་གོང་མ་ཡིན་པའི་ཕྱིར། འདི་ལ་དགོངས་ནས་འཕགས་པས་གོང་མའི་དབང་དུ་བྱས་ནས་སྤྱད་པར་གསུངས་སོ། །འོན་ཀྱང་ལས་དང་པོ་པའི་ཚེ་སེམས་ཅན་གྱི་དོན་དུ་འགྱུར་བའི་དགག་དགོས་ཁྱད་པར་ཅན་མེད་པར་གོང་མའི་ཡན་ལག་འགའ་ཞིག་དང་། འོག་མའི་རྩ་བ་ལྟ་བུ་འགལ་བའི་ཚེ་འོག་མའི་དབང་དུ་བྱས་ནས་བསྲུང་དགོས་པ་ཡང་ཡོད་དེ། སྤྱོད་འཇུག་ལས། ཆུང་ངུའི་ཕྱིར་དུ་ཆེ་མི་བཏང་། །གཙོ་ཆེར་གཞན་གྱི་དོན་བསམ་མོ། །ཞེས་གསུངས་སོ། །འདི་ལ་དགོངས་ནས་ས་པཎ་གྱིས་དགག་བྱ་དང་དགོས་པ་གང་ཆེ་བའི་དབང་དུ་གཏང་བར་གསུངས་སོ། །བཞི་པ་ཉམས་ན་ཕྱིར་བཅོས་པའི་ཆོ་ག་ལ་གཉིས་ཏེ། ཡན་ལག་ཚང་བའི་རྩ་ལྟུང་བྱུང་ན་སྡོམ་པ་ཡང་དག་པར་ལེན་པ་དང་། ཡན་ལག་མ་ཚང་བའི་རྩ་ལྟུང་བྱུང་ན་ལྟུང་བ་ལས་ལྡང་བའི་ཐབས་སོ། །དང་པོ་ནི། རྗེ་བཙུན་གྱིས་རྩ་ལྟུང་འཁྲུལ་སྤོང་ལས། ཡན་ལག་ཚང་བའི་རྩ་ལྟུང་བྱུང་ན་ཡུལ་རྡོ་རྗེ་སློབ་དཔོན་གྱི་དྲུང་དུ་སླར་ཡང་སྡོམ་པ་བླངས་དགོས་ཏེ། དམ་པ་དང་པོ་ལས། རྩ་བའི་ལྟུང་བ་བྱུང་གྱུར་ན། །སླར་ཡང་དཀྱིལ་འཁོར་འདི་རུ་ནི། །དག་པའི་རྒྱུ་རུ་འཇུག་པར་བྱ། །སླར་ཡང་གནང་བ་ཐོབ་པ་ནི། །ཚོགས་ཀྱི་ནང་དུ་འགྲོ་བ་ན། །རྒན་པའི་མིང་ནི་གཞོན་པ་ཉིད། །ཅེས་དང་། རྩ་ལྟུང་གི་གཞུང་ལས། གསུམ་ལ་སྐྱབས་འགྲོ་ནས་བརྩམས་ཏེ། །བྱང་ཆུབ་སེམས་སོགས་སྡོམ་པ་ནི། །གལ་ཏེ་བདག་ལ་ཕན་འདོད་ན། །སྔགས་པས་འབད་དེ་བཟུང་བར་བྱ། །ཞེས་དང་། སཾ་པུ་ཊི་ལས། དམ་ཚིག་ཉམས་པས་རྣལ་འབྱོར་པ་བག་མེད་པ་སྐྱེ་བར་འགྱུར་ཏེ། ཡང་བྱང་ཆུབ་སེམས་དཔའི་དམ་ཚིག་བླངས་པར་བྱས་ཕྱིས་མི་བརྗེད་པར་སྡོམ་པ་བཟུང་བར་བྱ་སྟེ། དེ་ཉིད་ཀུན་གྱི་སྡོམ་པ་དང་ལྡན་པས་ཕྱག་རྒྱའི་རྣལ་འབྱོར་ལ་གནས་པར་བྱའོ། །ཞེས་དང་། གཞན་ཡང་སྐྱོན་མེད་པའི་བཀའ་དང་བསྟན་བཅོས་རྣམས་ལས་ཡན་ལག་ཚང་བའི་རྩ་ལྟུང་བྱུང་ན་སྡོམ་པ་སླར་ཡང་བླང་བར་བཤད་པའི་ཕྱིར་ཞེས་བཞེད་དོ། །བླ་ཆེན་འཕགས་པས། གལ་ཏེ་ཡུལ་རྡོ་རྗེ་སློབ་དཔོན་མ་འབྱོར་ན་ཐོག་མར་ཡི་གེ་བརྒྱ་བའི་བཟླས་བརྗོད་ལ་སོགས་པའི་སྒོ་ནས་སྡིག་པ་དག་པའི་མཚན་མ་མ་བྱུང་གི་བར་དུ་བཤགས་པ་བྱེད་ཅིང་། མཚན་མ་བྱུང་ཚེ་རང་ཉིད་ཀྱིས་རྡུལ་ཚོན་གྱི་དཀྱིལ་འཁོར་ཚུལ་བཞིན་དུ་བྲིས་ཏེ་བདག་འཇུག་བླངས་ན་སྡོམ་པ་སོར་ཆུད་པ་ཡང་ཡོད་དོ་གསུང་། བླ་མ་འགའ་ཞིག་ནི་སློབ་དཔོན་ལ་སྨོད་པའི་རྩ་ལྟུང་བྱུང་ན་དབང་བསྐུར་ཞུ་བའི་སྒོ་ནས་སྡོམ་པ་སླར་ཡང་བླང་དགོས་ཀྱི་བདག་འཇུག་གིས་སོར་མི་ཆུད་པར་བཞེད། ཀུན་མཁྱེན་གྱིས། རྟེན་གྱི་གང་ཟག་དེ་སྔགས་ཀྱི་ཉམས་ལེན་གྱི་ཚུལ་མི་ཤེས་ཤིང་ཉམས་ལེན་ཅུང་ཟད་ཀྱང་མ་བྱས་ལ་དབང་ཐོབ་པ་ཙམ་ཞིག་ཡིན་ན་དེ་ལ་རྩ་ལྟུང་བྱུང་ཚེ་སྡོམ་པ་སླར་བླང་དགོས་ཏེ། སྔགས་ཀྱི་ཉམས་ལེན་དང་མ་འབྲེལ་ཞིང་སྔགས་སྡོམ་ཐོབ་པ་ཙམ་ཞིག་ཡིན་པའི་ཕྱིར། གལ་ཏེ་ཉམས་ལེན་གྱི་ཚུལ་ཤེས་ཤིང་རྒྱུན་དུ་ཉམས་སུ་ལེན་པའི་གང་ཟག་ཡིན་ན། དེ་ལ་ལྟུང་བ་བྱུང་བའི་ཚེ་རང་ཉིད་ཀྱིས་བདག་འཇུག་བླངས་ཀྱང་སོར་ཆུད་པར་འགྱུར་ཏེ། རྩ་བའི་ལྟུང་བས་དམ་ཚིག་ལ་སྐྱོན་བྱུང་བ་ཙམ་ཡིན་ཞིང་། སྔགས་ཀྱི་ཉམས་ལེན་གྱི་ཚུལ་དང་འབྲེལ་བ་ཡིན་པས་བདག་འཇུག་གིས་ཀྱང་དམ་ཚིག་གི་སྐྱོན་སྦྱང་པར་ནུས་སོ་སྙམ་དུ་སེམས་སོ་ཞེས་གསུངས་སོ། །གཉིས་པ་ཡན་ལག་མ་ཚང་བའི་ལྟུང་བ་དང་། ཡན་ལག་གི་ལྟུང་བ་རྣམས་ལས་ལྡང་བའི་ཐབས་ནི། སྟོབས་བཞིའི་སྒོ་ནས་བཤགས་པ་བྱེད་པ་དང་། རྡོར་སེམས་དང་དམ་ཚིག་རྡོ་རྗེའི་བསྒོམ་བཟླས་བྱེད་པ་དང་། བརྩོན་འགྲུས་དྲག་པོས་རིམ་གཉིས་ཚུལ་བཞིན་བསྒོམ་པ་དང་། བཞི་འབུམ་ལ་སོགས་པའི་གྲངས་བསྙེན་དང་།  བསྙེན་པའི་བཅུ་ཆ་སོགས་ཀྱི་སྦྱིན་སྲེག་བྱེད་པ་དང་།   ཚོགས་ཀྱི་འཁོར་ལོ་བྱེད་པ་ལ་སོགས་པའི་སྒོ་ནས་རྒྱུད་ལྟུང་བ་མེད་པར་བྱས་ནས་རྣལ་འབྱོར་ཉམས་སུ་ལེན་པ་ལ་འབད་པར་བྱའོ། །གཉིས་པ་སུམ་ལྡན་གྱི་རྒྱུད་ཀྱི་སྡོམ་པ་གནས་གཏོང་གི་ཚུལ་དཔྱད་པ་ལ་གཉིས་ཏེ། གནས་པའི་ཚེ་གཅིག་ཐ་དད་གང་དུ་གནས་དཔྱད་པ། གཏོང་པའི་ཚེ་རིམ་དང་ཅིག་ཆར་གང་དུ་གཏོང་དཔྱད་པའོ། །དང་པོ་ལ་དགག་བཞག་སྤངས་གསུམ་ལས། དང་པོ་ལ་བཞི། ཉི་ཟླ་སྐར་གསུམ་གྱི་དཔེས་འོག་མ་བག་ཉལ་གྱི་ཚུལ་དུ་འདོད་པ་དང་། སྐྱེས་བུའི་རྒྱན་གྱི་དཔེས་དུས་མཉམ་རྫས་ཐ་དད་དུ་འདོད་པ་དང་། ཆུ་གཞོང་དུ་ནོར་བུ་བཞག་པའི་དཔེས་རྟེན་དང་བརྟེན་པ་རྫས་ཐ་དད་དུ་འདོད་པ་དང་། གཞན་ལུགས་ལ་རང་ལུགས་སུ་འཁྲུལ་ནས་གནས་འགྱུར་རྫས་གཞན་ཏུ་འདོད་པ་དགག་པའོ། །དང་པོ་ནི། འོད་ཕྲེང་ལས་རང་ལུགས་ཀྱི་སུམ་ལྡན་གྱི་ཚུལ་བཤད་པའི་དོན། སོ་ཐར་དང་ལྡན་པའི་གང་ཟག་གིས་བྱང་སྡོམ་བླངས་པ་ན་སོ་ཐར་ཀུན་གཞི་ལ་བག་ཉལ་གྱི་ཚུལ་དུ་གནས་ཀྱི་མངོན་གྱུར་དུ་མི་འབྱུང་ལ་སྔགས་སྡོམ་བླངས་པ་ན་འོག་མ་གཉིས་ཀ་ཡང་བག་ཉལ་གྱི་ཚུལ་དུ་གནས་ཏེ། དཔེར་ན་སྐར་མ་རྐྱང་པ་ཤར་བ་ན་དེའི་འོད་སྣང་ཞིང་། ཟླ་བ་ཤར་བ་ན་སྐར་འོད་ཉམས་ལ་ཉི་མ་ཤར་བ་ན་ཟླ་སྐར་གཉིས་ཀའི་འོད་ཉམས་པ་བཞིན། གལ་ཏེ་གོང་མའི་སྡོམ་ལྡན་གྱིས་འོག་མའི་སྡོམ་པ་བླངས་པ་ན་གོང་མ་ཟིལ་གྱིས་མི་གནོན་ཀྱང་། སྡོམ་པ་ཆོ་གས་ཐོབ་སྟེ་ཉི་མ་གནས་ཚེ་ཡང་ཟླ་སྐར་འཆར་བ་བཞིན། གོང་མ་གནས་ཀྱི་བར་དུ་འོག་མའི་ལྟུང་བ་བྱུང་ཡང་རྣམ་སྨིན་གྱིས་མི་གོས་ཏེ། ཉི་མ་གནས་ཀྱི་བར་དུ་ཟླ་སྐར་ནུབ་ཀྱང་འོད་མི་འགྲིབ་པ་བཞིན། གོང་མའི་ལྟུང་བ་བྱུང་ན་འོག་མ་གནས་ཀྱང་སྐྱོབ་མི་ནུས་ཏེ། ཉི་མ་ནུབ་པ་ན་ཟླ་སྐར་གནས་ཀྱང་མུན་པའི་བག་ཏུ་འགྱུར་བ་བཞིན། རྒྱུད་འབུམ་པ་ལས་གསེར་འགྱུར་རྩིའི་དཔེ་གསུང་པ་ཡང་གོང་མ་གོང་མས་འོག་མ་འོག་མ་ཟིལ་གྱིས་གནོན་ཅིང་འོག་མ་ལས་གོང་མ་མཆོག་ཏུ་འགྱུར་བ་ལ་དགོངས་ཏེ། ཟླ་སྐར་གྱི་འོད་ཀྱང་ཉི་མ་གནས་ཀྱི་བར་ཉི་འོད་ཞེས་སྒྲོགས་པ་བཞིན་ནོ། །ཞེས་འདོད་དོ། །དེ་རྣམས་ནི་མི་འཐད་དེ། གོང་མ་ཐོབ་པའི་ཚེ་འོག་མ་མངོན་འགྱུར་དུ་མེད་པར་བག་ཉལ་དུ་འདོད་ན་གོང་འོག་འཛིན་སྟངས་འགལ་བས་མངོན་འགྱུར་དུ་མི་འབྱུང་བ་ཡིན་ནམ། ཚ་རེག་དང་གྲང་རེག་ལྟར་ལྷན་ཅིག་མི་གནས་འགལ་ཡིན་པས་མངོན་གྱུར་དུ་མི་འབྱུང་བ་ཡིན། དང་པོ་ལྟར་ན་འཛིན་སྟངས་འགལ་བ་ནི་ཤིན་ཏུ་མི་འཐད་དེ། བྱང་སེམས་ཀྱི་སྡོམ་པ་ནི་གཞན་ལ་ཕན་པ་བསྒྲུབ་པ་ཡིན་ལ། སོ་ཐར་གྱི་སྡོམ་པ་ནི་གཞན་ལ་གནོད་པ་སྤོང་བའི་བསམ་པ་ཅན་པ་ཡིན་གང་ཞིག། གཞན་ལ་ཕན་པ་བསྒྲུབ་པ་ལ་གཞན་ལ་གནོད་པ་སྤོང་བས་ཁྱད་པར་ཁྱེད་རང་གིས་ཀྱང་ཁས་བླངས་ཤིང་དོན་ལ་ཡང་གནས་པའི་ཕྱིར་རོ། །གཉིས་པ་ལྟར་ན་གསུམ་ལྡན་གྱི་གང་ཟག་མི་སྲིད་པར་ཐལ་བ་ལས་དེ་ལྟར་དུ་མི་འཐད་དེ་རྒྱུད་བཞི་ལས་སུམ་ལྡན་གསུངས་པའི་ཕྱིར། གཞན་ཡང་བྱང་སེམས་ཀྱི་སྡོམ་ལྡན་ལ་སོར་སྡོམ་མངོན་གྱུར་དུ་མི་འབྱུང་ན་ཉེས་སྤྱོད་སྤོང་བའི་ཚུལ་ཁྲིམས་ཀྱང་མངོན་འགྱུར་དུ་མེད་པར་འདོད་དགོས་ཏེ། ཉེས་སྤྱོད་སྤོང་བའི་ཚུལ་ཁྲིམས་ནི་ཐོགས་མེད་དང་། མར་མེ་མཛད་དང་། གནས་བརྟན་བྱང་བཟང་རྣམས་ཀྱིས་སོ་ཐར་རིས་བདུན་ལ་བཤད་པའི་ཕྱིར་རོ། །སྔགས་སྡོམ་དང་ལྡན་པའི་གང་ཟག་ལ་བྱང་སེམས་ཀྱི་སྡོམ་པ་སྨོན་འཇུག་གཉིས་པོ་མངོན་འགྱུར་དུ་མི་སྲིད་ན་གང་ཟག་དེས་རྫོགས་པའི་བྱང་ཆུབ་སྒྲུབ་པ་ནི་ཤིན་ཏུ་ངོ་མཚར་ཏེ། བྱང་ཆུབ་སེམས་དཔའི་སྤྱོད་པ་ཚུལ་ཁྲིམས་གསུམ་ལ་མ་བསླབ་པར་རྫོགས་བྱང་སྒྲུབ་པ་ནི་ཁྱོད་ཁོ་ན་ལས་ཐོས་ཀྱི་སངས་རྒྱས་སྲས་བཅས་ཀྱིས་མ་གསུངས་སོ། །གཞན་ཡང་སྨོན་འཇུག་གཉིས་རིགས་ལྔ་སྤྱིའི་དམ་ཚིག་ཏུ་རྒྱུད་སྡེ་ལས་གསུངས་པས་རྒྱུད་སྡེ་གོང་མ་གཉིས་ཀྱི་རྡོ་རྗེ་སློབ་དཔོན་གྱི་དབང་ཐོབ་པའི་གང་ཟག་ལ་རིགས་ལྔ་སོ་སོའི་དམ་ཚིག་མངོན་འགྱུར་དུ་ཡོད་ཅིང་སྤྱིའི་དམ་ཚིག་བག་ཉལ་དུ་ཡོད་པར་ཁས་ལེན་དགོས་པར་འགྱུར་རོ། །ཡང་གསུམ་ལྡན་གྱི་དགེ་སློང་གི་རྒྱུད་ཀྱི་ཀུན་གཞི་ལ་གནས་པའི་དགེ་སློང་གི་སྡོམ་པའི་བག་ཆགས་དེ་སོར་སྡོམ་ཡིན་ནམ་མ་ཡིན། ཡིན་ན་ཤི་འཕོས་ཚེ་དེ་གཏོང་བར་ཐལ། དེའི་ཚེ་སོར་སྡོམ་གཏོང་བའི་ཕྱིར། རྟག་ཁྱབ་ཁས་འདོད་ན་དགེ་སློང་ཤི་འཕོས་ནས་སོར་སྡོམ་གྱི་བག་ཆགས་མེད་པར་འགྱུར་ཞིང་། དེ་ཡང་འདོད་ན་ཐོས་བསམ་སོགས་ལ་མཚུངས་པས་གཞི་ཚུལ་ཁྲིམས་ལ་གནས་ནས་ཐོས་བསམ་སྒོམ་གསུམ་བྱེད་པ་ལ་དགོས་པ་མེད་པར་འགྱུར་རོ། །གལ་ཏེ་སོར་སྡོམ་གྱི་བག་ཆགས་དེ་ཉིད་སོར་སྡོམ་མ་ཡིན་ན་གང་ཟག་དེའི་རྒྱུད་ལ་སོར་སྡོམ་གཏན་མེད་པར་འགྱུར་ཏེ། བག་ཆགས་དེ་ལས་གཞན་པའི་སོར་སྡོམ་གཞན་མེད་པར་ཁས་བླངས་པའི་ཕྱིར། ཉི་ཟླ་སྐར་གསུམ་གྱི་དཔེ་དང་སྦྱར་བ་ཡང་མི་འཐད་དེ། རང་བཟོ་མ་གཏོགས་ལུང་རྣམ་དག་གང་ནས་ཀྱང་མ་བཤད་པའི་ཕྱིར། སྡོམ་པ་གོང་མ་ལ་གནས་པས་འོག་མ་ལེན་པ་དོན་ལ་གནས་ཀྱང་ཁྱོད་ལ་འགལ་ཏེ། སོར་སྡོམ་ལེན་པའི་བསམ་པའི་ཡན་ལག་ཏུ་རང་འདོད་ཡིད་བྱེད་དགོས་པར་ཁས་བླངས་པའི་ཕྱིར། གོང་མ་གནས་ཀྱི་བར་དུ་འོག་མའི་ལྟུང་བ་བྱུང་བ་ན་རྣམ་སྨིན་གྱིས་མི་གོས་པར་འདོད་པ་ནི་ཆེས་མི་འཐད་དེ། སྔགས་སྡོམ་ལ་གནས་པའི་གང་ཟག་ལ་བྱང་སྡོམ་གྱི་རྩ་ལྟུང་བྱུང་ན་བྱང་སྡོམ་ཉམས་ལ་དེ་ཉམས་ན་ཉེས་དམིགས་མང་པོ་ཡོད་པར་ཁས་བླངས་པ་དང་ཅིའི་ཕྱིར་མི་འགལ། གལ་ཏེ་ཉེས་པ་དེ་ནི་སྡོམ་པ་རེ་རེ་དང་ལྡན་པ་ཉམས་པའི་དབང་དུ་བྱས་ཀྱི་གོང་མ་དང་ལྡན་པའི་དབང་དུ་བྱས་པ་མ་ཡིན་ནོ་ཞེ་ན། དེ་ཤིན་ཏུ་མི་འཐད་དེ། གོང་མ་དང་ལྡན་པའི་ཚེ་ཡང་སྡོམ་པ་གསུམ་ཆར་གྱི་གཏོང་ཐོབ་གནས་པའི་ཚུལ་ཐམས་ཅད་རང་རང་གི་ཆོ་ག་བཞིན་གནས་པར་ཁས་བླངས་པ་དང་ནང་འགལ་བའི་ཕྱིར། གོང་མའི་ལྟུང་བ་བྱུང་ན་འོག་མ་ལ་གནས་ཀྱང་སྐྱོབ་མི་ནུས་ན། མ་ངེས་པའི་རིགས་ཅན་གྱིས་བྱང་སེམས་བཏང་ནས་སོ་ཐར་ལ་གནས་ནས་ཐེག་དམན་གྱི་ལམ་བསྒྲུབ་ཀྱང་ཉན་རང་གི་བྱང་ཆུབ་མི་ཐོབ་པར་ཐལ། གོང་མའི་ལྟུང་བ་བྱུང་ན་འོག་མས་མི་སྐྱོབ་པའི་ཕྱིར། གཞན་ཡང་དཔེ་དང་བསྒྲིགས་པ་ལྟར་ན་སྔགས་ཀྱི་རྩ་ལྟུང་བྱུང་ན་བྱང་སྡོམ་གྱིས་སྐྱོབ་མི་ནུས་པ་ལྟར་སྔགས་སྡོམ་མ་བླངས་པའི་བྱང་སེམས་ཀྱི་སྡོམ་པས་ཀྱང་སྐྱོབ་མི་ནུས་པར་ཐལ། ཉི་མ་ནུབ་ན་ཟླ་སྐར་གནས་ཀྱང་མུན་པའི་བག་ཡིན་པ་ལྟར་ཉི་མ་མ་ཤར་ན་ཟླ་སྐར་གནས་ཀྱང་མུན་པའི་བག་ཡིན་པའི་ཕྱིར། ཁྱབ་པ་ཁས་བླངས་སོ། །འདོད་ན་བྱང་སེམས་སྡོམ་པའི་ཕན་ཡོན་ནི། །གནས་སྐབས་བདེ་མང་མཐར་ཐུག་ནི། །རིང་མོ་ཞིག་ནས་རྫོགས་སངས་རྒྱས། །ཞེས་བཤད་པ་དང་དངོས་སུ་འགལ་ལོ། །གསེར་འགྱུར་གྱི་རྩིའི་དཔེ་གསུངས་པའི་དོན་གོང་མས་འོག་མ་ཟིལ་གྱིས་གནོན་པར་འདོད་པ་ཡང་མི་འཐད་དེ། གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་འགྱུར་བ་ལྟར། །ཞེས་པས་སྡོམ་པ་འོག་མ་གོང་མར་གནས་འགྱུར་བ་ལ་བཤད་དགོས་པའི་ཕྱིར་རོ། །གཉིས་པ་ནི་ཨབྷ་ཡ་ཀ་རའི་ལུགས་ཏེ། དེ་ཡང་མཛོད་ལས། ཐ་དད་དེ་དག་འགལ་བ་མེད། །ཅེས་གསུངས་པ་ལྟར་སྡོམ་གསུམ་རིམ་ཅན་དུ་བླངས་པ་ཡང་བསགས་པའི་གཟུགས་ཅན་ཁོ་ན་ལ་འདི་རྣམས་ཀྱི་ཐ་སྙད་འཇོག་པས་སྐྱེས་བུའི་རྒྱན་བཞིན་དུ་སོ་སོར་གནས་པར་འདོད་དོ། །དེ་ལ་སོར་སྡོམ་གཟུགས་ཅན་དུ་འདོད་པ་ནི་བྱེ་སྨྲ་དང་འདྲ་བས་གཞན་གྱིས་བཀག་ཟིན་ལ། ཁྱད་པར་བྱང་སྡོམ་གཟུགས་ཅན་དུ་མི་འཐད་དེ། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་པར་བཤད།   །ཅེས་སྤོང་སེམས་ལ་བཤད་པའི་ཕྱིར།     སྔགས་སྡོམ་གཟུགས་ཅན་དུ་འདོད་པ་ཡང་མི་འཐད་དེ། །སྔགས་སྡོམ་གྱི་ངོ་བོ་ནི་ཐ་མལ་གྱི་ལུས་ངག་ཡིད་གསུམ་ལ་རྡོ་རྗེ་འཆང་གི་སྐུ་གསུང་ཐུགས་ཀྱི་ས་བོན་བཏབ་ནས་རྒྱུ་འབྲས་ལྷུན་གྲུབ་ཏུ་ལོངས་སྤྱོད་པའི་ཐབས་ཁྱད་པར་ཅན་ཡིན་ལ་དེ་ལ་ནི་རྡུལ་ཕྲན་བསགས་པའི་གཟུགས་ཀྱི་དགོས་པ་མེད་པའི་ཕྱིར་རོ། །ཉན་ཐོས་ཀྱི་སོ་ཐར་དང་ལྡན་པའི་གང་ཟག་གིས་སྡོམ་པ་གོང་མ་གཉིས་རིམ་གྱིས་བླངས་ཚེ་གསུམ་ཀ་ཡང་སྐྱེས་བུའི་རྒྱན་བཞིན་སོ་སོར་གནས་པར་འདོད་པ་མི་འཐད་དེ། དེའི་ཚེ་ཉན་ཐོས་ཀྱི་སོ་ཐར་ཐེག་ཆེན་སོ་ཐར་དུ་འགྱུར་རམ་མི་འགྱུར། འགྱུར་ན་དེ་བྱང་སེམས་ཀྱི་སྡོམ་པར་འགྱུར་ལ། མི་འགྱུར་ན་ཉན་ཐོས་ཀྱི་སོ་ཐར་དང་བྱང་སེམས་ཀྱི་སྡོམ་པ་དུས་གཅིག་ལ་ཡོད་པར་འགྱུར་ཏེ། སྔ་མ་ལ་གཏོང་རྒྱུ་མ་བྱུང་ཞིང་དེ་ཕྱི་མར་གནས་འགྱུར་བ་ཡང་མེད་པའི་ཕྱིར། འདོད་མི་ནུས་ཏེ། ཉེ་བ་འཁོར་གྱིས་ཞུས་པའི་མདོ་ལས། ཉན་ཐོས་ཀྱི་ཐེག་པ་བ་རྣམས་ཀྱི་སྦྱོར་བ་དང་ལྷག་པའི་བསམ་པ་ཡང་གཞན། ཐེག་ཆེན་ལ་ཞུགས་པ་རྣམས་ཀྱི་སྦྱོར་བ་དང་ལྷག་པའི་བསམ་པ་ཡང་གཞན་ཡིན་ནོ། །དེ་ལ་ཉན་ཐོས་ཀྱི་ཐེག་པ་བའི་ཚུལ་ཁྲིམས་དག་པ་ནི་བྱང་ཆུབ་སེམས་དཔའི་ཚུལ་ཁྲིམས་མ་དག་པ་ཡིན་ལ་བྱང་ཆུབ་སེམས་དཔའི་ཚུལ་ཁྲིམས་དག་པ་ནི་ཉན་ཐོས་ཀྱི་ཚུལ་ཁྲིམས་མ་དག་པ་ཉིད་ཡིན་ནོ། །དེ་ཅིའི་ཕྱིར་ཞེ་ན། ཉན་ཐོས་ཀྱི་ཐེག་པ་བ་ནི་སྐད་ཅིག་ཙམ་སྲིད་པར་སྐྱེ་བ་ལེན་པར་སྤྲོ་ན་ཡང་ཉེས་པ་ཡིན་ལ་བྱང་ཆུབ་སེམས་དཔའ་ནི་སེམས་ཅན་གྱི་དོན་ལ་བསྐལ་བ་དཔག་ཏུ་མེད་པར་འཁོར་བར་གནས་པ་ལ་མི་སྐྱོ་བ་ཡིན་ནོ་ཞེ་གསུངས་པ་དང་འགལ་བའི་ཕྱིར། གསུམ་པ་ནི་ལྕང་ར་བའི་ལུགས་ཏེ། དང་པོ་སོ་ཐར་རིས་བདུན་དེ་ནས་བྱང་སྡོམ་དེ་ནས་སྔགས་སྡོམ་ཐོབ་པའི་ཚེ། སྔ་ཕྱིར་རྟེན་དང་བརྟེན་པའི་ཚུལ་དུ་རྫས་གཞན་དུ་གནས་པ་ཡིན་པ་ལ་གོང་མ་གོང་མའི་རྟེན་དུ་འོག་མ་འོག་མ་སྔོན་དུ་སོང་བ་ངེས་པར་དགོས་ཏེ། དཔེར་ན་གཞོང་པའི་ནང་དུ་ཆུ་བླུགས་ནས་དེའི་ནང་དུ་ནོར་བུ་
བཞག་པ་བཞིན་ནོ། །ཞེས་ཟེར་རོ། །དེ་དག་མི་འཐད་དེ། བྱང་སྡོམ་གྱི་རྟེན་དུ་སོ་ཐར་དགོས་པ་དེ་ཉན་ཐོས་ཀྱི་སོ་ཐར་ལ་བྱེད་དམ། ཐེག་ཆེན་སོ་ཐར་ལ་བྱེད། དང་པོ་ལྟར་ན་དེ་བྱང་སྡོམ་སྐྱེ་བ་དང་གནས་པ་གཉིས་ཀའི་རྟེན་དུ་མི་རུང་སྟེ། ཉན་ཐོས་ཀྱི་སོ་ཐར་མི་སྐྱེ་བའི་ལྷ་ཀླུ་སོགས་ལ་དབུ་མ་ལུགས་ཀྱི་སེམས་བསྐྱེད་སྐྱེ་བར་གོང་དུ་བཤད་ཟིན་ཅིང་ཉན་ཐོས་ཀྱི་སོ་ཐར་ནི་ཤི་བའི་ཚེ་གཏོང་ལ་བྱང་སྡོམ་མི་གཏོང་བའི་ཕྱིར། གཉིས་པ་ལྟར་ན་རྟེན་དང་བརྟེན་པ་རྫས་གཞན་དུ་འདོད་པ་མི་འཐད་དེ། ཐེག་ཆེན་སོ་ཐར་ནི་རྫོགས་བྱང་ལ་དམིགས་ཏེ་གཞན་གནོད་སྤོང་བ་ཡིན་ལ་བྱང་སྡོམ་ནི་རྫོགས་བྱང་ལ་དམིགས་ཏེ་གཞན་ཕན་བསྒྲུབ་པ་ཡིན་ཅིང་། གཞན་ལ་ཕན་བསྒྲུབ་གནོད་སྤོང་གཉིས་ངོ་བོ་གཅིག་ཏུ་སྐྱེ་བའི་ཕྱིར། གཞན་ཡང་ཁྱེད་ལྟར་ན་གཞོང་པ་དེ་ཆུ་མེད་པའི་ནོར་བུ་དང་ཆུ་དང་བཅས་པའི་ནོར་བུ་གཉིས་ཀའི་རྟེན་ཡིན་པ་ལྟར་སོ་ཐར་རིས་བདུན་དེ་ཡང་བྱང་སྡོམ་མེད་པའི་སྔགས་སྡོམ་དང་བྱང་སྡོམ་དང་བཅས་པའི་སྔགས་སྡོམ་གཉིས་ཀའི་རྟེན་དུ་རུང་བར་ཁས་ལེན་དགོས་ལ། དེ་འདོད་ན་སྔགས་སྡོམ་དང་བྱང་སེམས་ཀྱི་སྡོམ་པ་རྣམ་པ་ཀུན་ཏུ་རྟེན་དང་བརྟེན་པར་འདོད་པ་དང་འགལ་ལོ། །གཞན་ཡང་དགེ་སློང་རྡོར་འཛིན་གྱིས་དགོས་དབང་གིས་བསླབ་པ་ཕུལ་ཚེ་སྡོམ་པ་གོང་མ་གཉིས་གཏོང་པར་འགྱུར་ཏེ། དེ་གཉིས་ཀྱི་རྟེན་གཏོང་པའི་ཕྱིར། རྟགས་ཁས་ཁྱབ་པ་ཡོད་དེ། རྟེན་གཞོང་པ་མེད་ན་དེའི་ཆུ་མེད་དགོས་པའི་ཕྱིར། ཡང་སྡོམ་པ་གོང་མ་གཉིས་རྫས་གཞན་དུ་འདོད་པ་ནི། ཐེག་ཆེན་གྱི་སྡེ་སྣོད་ཀྱི་ཉམས་ལེན་གྱི་གནད་ངོས་མ་ཟིན་པ་ཡིན་ཏེ། སྔགས་སྡོམ་རྒྱུད་ལྡན་གྱི་གང་ཟག་གི་འཇུག་སེམས་ཀྱི་བསླབ་བྱ་ཚུལ་ཁྲིམས་གསུམ་གྱི་ནང་དུ་མ་འདུས་པའི་ཐེག་ཆེན་གྱི་ཉམས་ལེན་གཞན་ཡོད་ན་དེ་དགེ་བའི་ཆོས་མ་ཡིན་པར་ཐལ་བའི་ཕྱིར། དེས་ན་ཆུ་གཞོང་དུ་ནོར་བུ་བཞག་པ་ལྟར་སྔགས་སྡོམ་གྱི་ཉམས་ལེན་རང་རྒྱུད་ཀྱི་སྡོམ་པ་གཞན་གཉིས་ལ་ཡང་མ་ཁྱབ་པར་ཟུར་དུ་ཅུང་ཟད་ཡོད་པར་འདོད་པ་དེ་ནི་བསྐྱེད་རིམ་གྱི་དུས་སུ་སྣང་བའི་དངོས་པོ་ཐམས་ཅད་ལྷ་དང་རྫོགས་རིམ་གྱི་དུས་སུ་སྣང་བ་ཐམས་ཅད་བདེ་ཆེན་དུ་ཤར་བ་དགོས་སོ་ཞེས་སྨྲ་བ་ནི་འུད་གོག་འབའ་ཞིག་ཏུ་སྣང་ངོ་། །བཞི་བ་ནི་དགའ་གདོང་པའི་ལུགས་ཏེ། དེའི་སྐབས་དོན་རྗེ་བཙུན་ཆེན་པོས་དགེ་སློང་རྡོ་རྗེ་འཛིན་པ་ལྟ་བུའི་སྡོམ་གསུམ་གནས་འགྱུར་པའི་ཚེ་སྒྲ་ཟིན་ལ་ངོ་བོ་གཅིག་ཅེས་གསུངས་ལ། དེ་ཡང་དེའི་ཚེ་སྡོམ་གསུམ་རྒྱུན་རྫས་གཅིག་པ་ལ་དགོངས་ཏེ། ཞེས་དང་། དེས་ན་སྡོམ་པ་གསུམ་རྫས་ཐ་དད་ཀྱང་དགེ་སློང་རྡོ་རྗེ་འཛིན་པ་ལ་སྡོམ་གསུམ་ལྡན་ཚུལ་ནི་རྐྱེན་དབང་གི་གཅིག་མངོན་དུ་གྱུར་ཚེ་གཞན་གཉིས་དབང་ལྡན་གྱི་ཚུལ་གྱིས་ལྡན་ཏེ། ཐོབ་བྱེད་ཀྱི་རྒྱུས་ཐོབ་ལ་གཏོང་རྒྱུས་ཉམས་པར་མ་བྱས་པའི་ཕྱིར་རོ། །གནས་འགྱུར་བརྩི་བའི་ཚེ་ཡང་སྡོམ་གསུམ་ངོ་བོ་གཅིག་ཅེས་སྒྲ་ཇི་བཞིན་དུ་ཁས་མི་ལེན་ནོ། །ཞེས་ཟེར་རོ། །དེ་དག་མི་འཐད་དེ། རྗེ་བཙུན་གྱིས་གནས་འགྱུར་བའི་ཚེ་སྒྲ་ཟིན་ལ་ངོ་བོ་གཅིག་ཅེས་གསུངས་པ་ཁྱེད་རང་ཁས་ལེན་ཅིང་དེ་རྗེ་བཙུན་གྱི་དགོངས་པ་ཡིན་ཡང་དེ་སྒྲ་ཅི་བཞིན་དུ་ཁས་མི་ལེན་པ་ནི་དོན་དང་འགལ་ཞིང་རྗེ་བཙུན་གྱི་གསུངས་དང་འགལ་བའི་ཕྱིར། ཡང་རྗེ་བཙུན་གྱི་དགོངས་པ་དགེ་སློང་རྡོར་འཛིན་གྱི་སྡོམ་གསུམ་གནས་འགྱུར་བར་འདོད་པ་ཡང་ཁྱོད་ཀྱི་ལུགས་ལ་འགལ་ཏེ། སོར་སྡོམ་གཟུགས་ཅན་དང་བྱང་སྡོམ་ཤེས་པར་ཁས་བླངས་པས་བེམ་པོ་ཤེས་པར་གནས་འགྱུར་བར་མི་རུང་པའི་ཕྱིར། སྡོམ་གསུམ་གནས་འགྱུར་བའི་ཚེ་རྒྱུན་རྫས་གཅིག་ཅེས་པ་ཡང་མི་འཐད་དེ། རྒྱུན་གྱི་གདགས་གཞི་རྣམས་རྫས་གཅིག་ན་སྐད་ཅིག་སྔ་ཕྱི་རྫས་གཅིག་པར་ཐལ་བ་བཟློག་ཏུ་མེད་ཅིང་དེ་ལས་གཞན་པའི་རྒྱུན་རྫས་གཅིག་པ་མི་འཐད་དེ། རྒྱུན་རྫས་སུ་མ་གྲུབ་པའི་ཕྱིར། རྫས་གཞན་གྱི་རྒྱུན་གཅིག་པ་དང་རྒྱུན་རྫས་གཅིག་པ་གཉིས་ཀྱི་ཁྱད་པར་ཤིན་ཏུ་ཡང་ཆེ་བའི་ཕྱིར་རོ། །སྡོམ་གསུམ་ལྡན་པའི་ཚུལ་ལ་གཅིག་མངོན་གྱུར་དུ་ལྡན་པའི་ཚེ་ཅིག་ཤོས་གཉིས་དབང་ལྡན་གྱི་ཚུལ་དུ་ལྡན་གྱི་མངོན་འགྱུར་མེད་པར་འདོད་པ་ལ་ནི་སྔར་འོད་ཕྲེང་མཁན་པོས་བག་ཉལ་གྱི་ཚུལ་དུ་འདོད་པ་ལ་དགག་པ་བརྗོད་པའི་རིགས་པ་རྣམས་ནི་འདིར་འཇུག་པར་ཤེས་པར་བྱ་སྟེ། དེ་ཡང་ཀུན་བཏུས་ལས་ས་བོན་དང་ལྡན་པ་དང་། དབང་དང་ལྡན་པ་དང་། མངོན་འགྱུར་དུ་ལྡན་པ་གསུམ་ལས་བག་ཉལ་གྱི་ཚུལ་དུ་འདོད་པ་ནི་ལྡན་ཚུལ་དང་པོ་ཡིན་ལ། དབང་དང་ལྡན་པར་འདོད་པ་ནི་ལྡན་ཚུལ་གཉིས་པ་ཡིན་ཅིང་དེ་གཉིས་ཀས་ཀྱང་མངོན་འགྱུར་དུ་མི་ལྡན་པར་འདོད་པ་མཚུངས་སོ། །ཁྱད་པར་དུ་འདིར་འོག་མ་མངོན་འགྱུར་དུ་ལྡན་པའི་ཚེ་གོང་མ་མངོན་འགྱུར་དུ་མི་ལྡན་པར་འདོད་པས་ཤིན་ཏུ་སྨད་པའི་གནས་ཏེ། དགེ་སློང་རྡོ་རྗེ་འཛིན་པས་བདེ་གཤེགས་བཀའ་འདས་ཀྱི་རྩ་ལྟུང་སྤོང་བའི་ཚེ་འོག་མ་གཉིས་ཀྱི་རྩ་བའི་ལྟུང་བ་སྤོང་བའི་སྤོང་སེམས་མེད་པར་འགྱུར་བས་རྩ་ལྟུང་གཉིས་པ་སྤོང་བའི་སྐབས་ཀྱང་མི་བརྙེད་པ་འགྱུར་རོ། །གཞན་ཡང་སྨོན་སེམས་ཉམས་པ་སྤོང་བའི་སྤོང་སེམས་དང་། རྩ་ལྟུང་ལྔ་པ་སྤོང་བའི་སྤོང་སེམས་གཉིས་དུས་མཉམ་དུ་ལྡན་མི་སྲིད་པ་ཐལ། སྡོམ་པ་གོང་འོག་གི་སྤོང་སེམས་དུས་མཉམ་དུ་ལྡན་མི་སྲིད་པའི་ཕྱིར། དེ་ལ་སོགས་པ་མཐའ་ཡས་སོ།༈ །གཉིས་པ་རང་ལུགས་བཞག་པ་ལ་གཉིས་ཏེ། བཤད་བྱ་རྡོ་རྗེའི་ཚིག་འགོད་པ་དང་། དེའི་དོན་ཚུལ་བཞིན་དུ་བཤད་པའོ། །དང་པོ་ནི། རྗེ་བཙུན་འཁྲུལ་བའི་དྲི་མ་སྤངས་པ་རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞལ་སྔ་ནས་སྡོམ་པ་ཉི་ཤུ་བའི་འགྲེལ་པར་དེ་ལྟར་ན་རྡོ་རྗེ་རྩེ་མོ་ལས། སྡོམ་པ་གསུམ་ལ་གནས་པ་ནི། །དང་པོ་ཁྲུས་སུ་བཤད་པ་ཡིན། །ཞེས་གང་ཟག་གཅིག་གི་རྒྱུད་ལ་སོ་ཐར་དང་། བྱང་ཆུབ་སེམས་དཔའ་དང་། རིག་པ་འཛིན་པའི་སྡོམ་པ་གསུམ་དང་ལྡན་པར་གསུངས་པ་དང་འགལ་ལོ་ཞེ་ན་དེའི་དོན་འདི་ཡིན་ཏེ། སྤྱིར་སོ་སོར་ཐར་པ་ཞེས་བྱ་བའི་རང་གི་ངོ་བོ་ནི་གཞན་ལ་གནོད་པ་གཞི་དང་བཅས་པ་ལས་ལྡོག་པ་ཡིན་ལ། དེའི་སྟེང་དུ་ཕན་འདོགས་པར་འདོད་ཅིང་ཞུགས་པ་ནི་བྱང་ཆུབ་སེམས་དཔའི་སྡོམ་པ་ཡིན་ཅིང་། དེའི་སྟེང་དུ་རིག་པ་འཛིན་པ་ནི་རིག་པ་འཛིན་པའི་སྡོམ་པ་ཡིན་ནོ། །དེ་ལ་སོ་སོར་ཐར་པ་ནི་གཉིས་ཏེ། ཉན་ཐོས་ཀྱི་སོ་སོར་བ་ཐར་དང་། བྱང་སེམས་ཀྱི་སོ་སོར་ཐར་བ་ལས། འདིར་བྱང་ཆུབ་སེམས་དཔའི་སོ་སོར་ཐར་བ་ནི་སྡོམ་པ་ཐོབ་པ་དང་གནས་པ་གཉིས་ཀའི་རྟེན་དུ་རུང་གི་སྔ་མ་ནི་དེ་ལྟར་མ་ཡིན་པས་རྡོ་རྗེ་རྩེ་མོའི་དགོངས་པ་ནི་བྱང་ཆུབ་སེམས་དཔའི་སོ་སོར་ཐར་བའོ། །བྱང་ཆུབ་སེམས་དཔའི་སྡོམ་པ་དེ་བླང་བའི་ཆོ་ག་གཞན་ཞིག་ཡོད་དམ་སོ་སོར་ཐར་བའི་སྡོམ་པ་ཉིད་ཡིན་ཞེ་ན། སྔར་སོ་སོར་ཐར་བའི་སྡོམ་པ་ཐོབ་ན་ཕྱིས་བྱང་ཆུབ་སེམས་དཔའི་སྡོམ་པ་ཐོབ་པའི་དུས་སྔར་གྱི་དེ་བྱང་ཆུབ་སེམས་དཔའི་སྡོམ་པར་གནས་འགྱུར་ལ་སྔར་མ་ཐོབ་ན་ནི་བྱང་ཆུབ་སེམས་པའི་སྨོན་པའི་དུས་ཉིད་དུ་བྱང་ཆུབ་སེམས་དཔའི་སོ་སོར་ཐར་བའི་སྡོམ་པ་ཐོབ་པ་ཡིན་ནོ། །རྣམ་པར་སྤྲོས་པས་ཆོག་གོ། །ཞེས་པ་དང་། རྩ་ལྟུང་འཁྲུལ་སྤོང་ལས། འདིར་ཁ་ཅིག་འདི་སྐད་དུ། གསུམ་ལ་སྐྱབས་འགྲོ་ནས་བརྩམས་ཏེ། །ཞེས་བྱ་བ་ཐུན་མོང་གི་སྐྱབས་འགྲོ་དང་། སོ་སོར་ཐར་པ་ལ་འཆད་ཅིང་། རྡོ་རྗེ་རྩེ་མོ་ལས་ཀྱང་། སོ་སོར་ཐར་དང་བྱང་ཆུབ་སེམས། །རིག་འཛིན་རང་གི་ངོ་བོའོ། །ཞེས་གསུངས་པའི་གཉིས་ཀའང་སྐྱོན་དང་བཅས་པ་ཡིན་ཏེ། རིག་པ་འཛིན་པ་དང་བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་མོད། སོ་སོར་ཐར་པའི་སྡོམ་པ་འདི་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོར་ཐར་པ་ནི་གླིང་གསུམ་གྱི་སྐྱེས་པ་དང་བུད་མེད་མ་ཡིན་པ་གཞན་ལ་མི་སྐྱེ་ལ་བྱང་ཆུབ་ཀྱི་སེམས་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། །ཡང་གནས་པའི་རྟེན་དུ་ཡང་མི་འཐད་དེ། སོ་སོར་ཐར་པ་ནི་ཤི་ནས་གཏོང་ལ་བྱང་ཆུབ་སེམས་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ་ཞེ་ན་ཉན་ཐོས་དང་ཐུན་མོང་པའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱེད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ། །འོ་ན་ཁྱེད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོར་ཐར་བའི་རང་བཞིན་ནི་གཞན་ལ་གནོད་པ་བྱེད་པ་གཞི་དང་བཅས་པ་ལས་ལོག་པར་བྱེད་པ་ཡིན་ལ། བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཅིང་རིག་པ་འཛིན་པ་ནི་དེ་དག་ཀྱང་ལྷའི་རྣམ་པར་ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། །འོ་ན་སྔར་སོ་སོར་ཐར་བའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་མནོས་པར་འགྱུར་ན་འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོར་ཐར་བ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། །དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས་བྱུང་བ། རྡོ་ཡི་རིགས་ཀྱི་བྱེ་བྲག་གིས། །བཞུས་པས་ལྕགས་དང་ཟངས་དངུལ་འབྱུང་། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་བསྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང་། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱའོ། །ཞེས་གསུངས་སོ། །དཔེ་དེའི་རྡོ་ནི་ཕལ་བ་ཡིན་ལ། ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཅིང་གསེར་འགྱུར་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། །ཞེས་གསུངས་སོ། །གཉིས་པ་ལ་གཉིས་ཏེ། རིམ་གྱིས་བླངས་བའི་ཚེ་གནས་འགྱུར་བའི་ཚུལ། གསུམ་ཆར་ལྡན་པའི་ཚེ་ངོ་བོ་གཅིག་པའི་ཚུལ་ལོ། །དང་པོ་ནི་སྤྱིར་སྡོམ་པ་གསུམ་ལེན་པའི་རིམ་པ་ལ་དང་པོར་ཉན་ཐོས་ཀྱི་སོ་ཐར་རིས་འདུན་གང་ཡང་རུང་བ་བླངས། དེ་ནས་བྱང་སེམས་ཀྱི་སྡོམ་པ་དབུ་སེམས་ཀྱི་ཆོ་གས་བླངས། དེ་ནས་སྔགས་སྡོམ་བླང་བའི་ཚུལ་དང་། དང་པོར་ཐེག་ཆེན་གྱི་སོ་ཐར། དེ་ནས་སྡོམ་པ་གོང་མ་གཉིས་རིམ་གྱིས་བླང་བའི་ཚུལ་དང་། དང་པོར་ཉན་ཐོས་ཀྱི་སོ་ཐར་རམ་ཐེག་ཆེན་སོ་ཐར་གང་ཡང་རུང་བ་བླང་། དེ་ནས་སྡོམ་པ་བར་མ་མ་བླངས་པར་སྔགས་སྡོམ་བླངས་པའི་ཚུལ་གཉིས་དང་། དང་པོར་སོ་ཐར་སྔོན་དུ་མ་སོང་བར་བྱང་སེམས་ཀྱི་སྡོམ་པ་བླངས་ནས་སྔགས་སྡོམ་བླང་བའི་ཚུལ་དང་། དང་པོ་ཉིད་ནས་སྡོམ་པ་འོག་མ་གཉིས་གང་ཡང་སྔོན་དུ་མ་སོང་བར་སྔགས་སྡོམ་བླང་བའི་ཚུལ་དང་། དང་པོར་སྔགས་སྡོམ་བླང་ནས་དེའི་རྗེས་སུ་སྡོམ་པ་འོག་མ་གཉིས་བླང་བའི་ཚུལ་དང་རྣམ་པ་བདུན་ཡོད་པ་ལས། དང་པོ་གཉིས་ནི་ཀྱེ་རྡོ་རྗེ་ལས། དང་པོར་གསོ་སྦྱོང་སྦྱིན་པར་བྱ། །ཞེས་སོགས་སྐལ་དམན་རིམ་འཇུག་པའི་ལམ་གྱིས་དཀྲི་ཚུལ་གསུངས་པས་འགྲུབ་ལ། གསུམ་པ་དང་བཞི་པ་གཉིས་ནི། རྒྱུད་འབུམ་པ་ལས། དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང་། དཀྱིལ་འཁོར་ཆེན་པོ་འདིར་ཞུགས་ན། །ཞེས་རིགས་ཅན་གསུམ་ཀའི་སྡོམ་པ་ལ་གནས་པས་སྔགས་སྡོམ་ལེན་པ་གསུངས་པས་འགྲུབ་བོ། །ལྔ་པ་ནི་སོ་ཐར་སྔོན་དུ་མ་སོང་བར་དབུ་མ་ལུགས་ཀྱི་སེམས་བསྐྱེད་བླངས་པ་ཡོད་ཅིང་། དེའི་སྟེང་དུ་སྔགས་སྡོམ་ལེན་པ་ཡོད་པས་འགྲུབ་བོ། །དྲུག་པ་ནི་རྗེ་བཙུན་རྩེ་མོའི་དབང་ཆུར་དང་པོ་ཉིད་ནས་ཕྱག་རྒྱ་ཆེན་པོ་ཉིད་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་དོན་དུ་དབང་སྐུར་ཞུའོ་ཞེས་ཟེར་ན་དེ་ལ་དང་པོ་ནས་དབང་བསྐུར་བྱེད་པར་གསུངས་པས་འགྲུབ་བོ། །བདུན་པ་ནི། རྡོ་རྗེ་རྩེ་མོ་ལས། སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང་། །ཞེས་ཁྱིམ་པ་སྔགས་སྡོམ་ཐོབ་པའི་རྗེས་སུ་སྡོམ་པ་མ་ལུས་པ་བཟུང་པ་ཡོད་པར་གསུངས་པས་འགྲུབ་བོ། །དེ་ལ་ཚུལ་དང་པོ་ལ་བྱང་སེམས་ཀྱི་སྡོམ་པ་ལེན་པའི་ཚེ་སྔར་གྱི་ཉན་ཐོས་ཀྱི་སོ་ཐར་དེ་ཉིད་བྱང་སེམས་ཀྱི་སྡོམ་པའམ་བྱང་སེམས་ཀྱི་སོ་ཐར་དུ་གནས་འགྱུར་བ་ཡིན་ཏེ། རང་ཉིད་གཅིག་པུ་ཞི་བདེ་དོན་གཉེར་གྱི་དམན་སེམས་མཐའ་དག་དོར་ནས། མི་མཐུན་ཕྱོགས་སྤོང་བའི་སྤོང་སེམས་དེ་ཉིད་བྱང་སེམས་ཀྱི་སྡོམ་པའི་ངོ་བོར་འགྱུར་བའི་ཕྱིར་རོ། །ལེན་ཚུལ་གཉིས་པ་ལ་ནི་བྱང་སེམས་ཀྱི་སྡོམ་པ་ལེན་པའི་ཚེ་སྔར་གྱི་སོ་ཐར་བྱང་སེམས་ཀྱི་སྡོམ་པར་གནས་འགྱུར་བ་ནི་མ་ཡིན་ཏེ། དང་པོ་ཉིད་ནས་ཐེག་ཆེན་སོ་ཐར་བྱང་སེམས་ཀྱི་སྡོམ་པའི་ངོ་བོར་ཡོད་པས། ཕྱིས་བྱང་སེམས་ཀྱི་སྡོམ་པ་སྐྱེས་པའི་ཚེ་ཡང་ཡོན་ཏན་བསྟན་པའི་ཚུལ་དུ་ངོ་བོ་གཅིག་ཏུ་སྐྱེས་པ་ཡིན་པའི་ཕྱིར་རོ། །དེས་ན་བྱང་སེམས་ཀྱི་སྡོམ་པར་གནས་འགྱུར་རྒྱུའི་སོ་སོར་ཐར་པ་ནི་ཉན་ཐོས་ཀྱི་སོ་ཐར་ཁོ་ན་ལ་ཡིན་གྱི་བྱང་སེམས་ཀྱི་སོ་ཐར་ནི་མ་ཡིན་ཏེ། སྡོམ་པ་འོག་མ་བར་མར་གནས་འགྱུར་བའི་དོན་ནི་དམན་སེམས་དོར་ཞིང་སྤོང་སེམས་མ་དོར་པ་ལ་འཇོག་དགོས་ཤིང་། ཐེག་ཆེན་སོ་ཐར་ལ་དང་པོ་ཉིད་ནས་དམན་སེམས་མེད་པའི་ཕྱིར་རོ། །ལེན་ཚུལ་གསུམ་པ་བཞི་པ་ལྔ་པ་རྣམས་ལ་ནི་སྔགས་སྡོམ་ཐོབ་པའི་ཚེ་སྔར་གྱི་སྡོམ་པ་ཐམས་ཅད་སྔགས་སྡོམ་དུ་གནས་འགྱུར་པ་ཡིན་ཏེ། སྔར་བྱང་སེམས་དང་སོ་ཐར་ཐམས་ཅད་འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པ་ཡིན་པ་ལས་ཕྱིས་སྔགས་སྡོམ་ཐོབ་པའི་ཚེ་སྡོམ་པ་ཐམས་ཅད་ཀྱང་འབྲས་བུ་ལམ་བྱེད་ཀྱི་ཐབས་ཀྱིས་ཟིན་པའི་སྡོམ་པར་འགྱུར་བའི་ཕྱིར་ཏེ། དེས་ན་སྔར་ཉན་ཐོས་ཀྱི་སོ་ཐར་དང་ལྡན་པས་སྔགས་སྡོམ་ཐོབ་པའི་ཚེ་གནས་འགྱུར་གཉིས་ཀ་ཚང་ལ་སྔར་བྱང་སེམས་ཀྱི་སྡོམ་པ་དང་ལྡན་པས་དབང་བསྐུར་ཐོབ་པ་ལ་ནི་གནས་འགྱུར་ཕྱི་མ་ཁོ་ན་བརྩི་བར་རིག་པར་བྱའོ། །ལེན་ཚུལ་དྲུག་པ་ལ་ནི་སྡོམ་པ་གསུམ་ཆར་ཡང་ཆོ་ག་གཅིག་ལས་ཐོབ་པས་ངོ་བོ་གཅིག་ཏུ་སྐྱེ་བ་ཁོ་ན་ཡིན་གྱི་གནས་འགྱུར་བ་རྩིར་མེད་དོ། །དེ་བཞིན་སོ་ཐར་སྔོན་དུ་མ་སོང་བར་བྱང་སེམས་ཀྱི་སྡོམ་པ་ལེན་པའི་ཆོ་ག་ལས་བྱང་སེམས་ཀྱི་སྡོམ་པ་དང་སོ་ཐར་གྱི་སྡོམ་པ་གཉིས་ཐོབ་པ་ལའང་གནས་འགྱུར་བའི་རྩིར་མེད་དེ། དེ་ལ་ནི་ཐེག་ཆེན་གྱི་སོ་ཐར་ཁོ་ན་སྐྱེ་བའི་ཕྱིར་རོ། །ལེན་ཚུལ་བདུན་པ་ལ་ནི་སྡོམ་པ་འོག་མ་གཉིས་པོ་ཐོབ་པའི་ཚེ་ངོ་བོ་གཅིག་ཏུ་སྐྱེ་བ་ཁོ་ན་ཡིན་གྱི་གནས་འགྱུར་བ་རྩིར་མེད་དེ། སྔགས་སྡོམ་ལ་གནས་བཞིན་དུ་སྡོམ་པ་གང་བླངས་ཀྱང་སྔགས་སྡོམ་གྱི་ངོ་བོར་སྐྱེས་བའི་ཕྱིར་རོ། །དེས་ན་ཉན་ཐོས་ཀྱི་སོ་ཐར་བྱང་སེམས་ཀྱི་སྡོམ་པར་གནས་འགྱུར་བ་དང་། འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པའི་སོ་ཐར་དང་བྱང་སེམས་སྔགས་སྡོམ་དུ་གནས་གྱུར་པ་ཡིན་གྱི་སྤྱིར་སོ་ཐར་ཙམ་ནི་བྱང་སེམས་ཀྱི་སྡོམ་པར་གནས་འགྱུར་པ་ཡང་མ་ཡིན་ཅིང་ཐེག་ཆེན་གྱི་སོ་ཐར་ཡང་བྱང་སེམས་ཀྱི་སྡོམ་པར་གནས་འགྱུར་བ་མ་ཡིན་ཏེ། བྱང་སེམས་ཀྱི་སྡོམ་པ་ཡང་སོ་ཐར་གྱི་སྡོམ་པའི་བྱེ་བྲག་ཡིན་པའི་ཕྱིར་རོ། །དེ་བཞིན་དུ་སོ་ཐར་ཙམ་དང་བྱང་སེམས་ཀྱི་སྡོམ་པ་ཙམ་སྔགས་སྡོམ་དུ་གནས་འགྱུར་བ་ཡང་མ་ཡིན་ཏེ། སྔགས་སྡོམ་ཡང་སྡོམ་པ་དེ་དག་གི་བྱེ་བྲག་ཡིན་པའི་ཕྱིར་རོ། །དེ་དག་གིས་ནི་གོང་དུ་དྲངས་པའི་སྡོམ་པ་ཉི་ཤུ་པའི་འགྲེལ་པར་སྔར་སོ་སོར་ཐར་བའི་སྡོམ་པ་ཐོབ་ན། ཕྱིས་བྱང་ཆུབ་སེམས་དཔའི་སྡོམ་པ་ཐོབ་པའི་དུས་སུ་སྔར་གྱི་དེ་བྱང་ཆུབ་སེམས་དཔའི་སྡོམ་པར་གནས་འགྱུར་ལ་ཞེས་པ་དང་། རྩ་ལྟུང་འཁྲུལ་སྤོངས་ལས་འོ་ན་སྔར་སོ་སོར་ཐར་བའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཞེས་སོགས་གསུངས་པའི་དོན་ཕྱོགས་འདི་ལ་མོས་པ་ཡོད་ཀྱང་བླ་མའི་མན་ངག་དང་བྲལ་ནས་ཁ་ཕྱི་རོལ་དུ་བལྟས་པ་རྣམས་ཀྱི་དོན་དུ་སྙིང་བརྩེ་བའི་བསམ་པས་དཔྱིས་ཕྱིན་པར་བཤད་དོ། །གཉིས་པ་ནི་སྔར་བཤད་པའི་ལེན་ཚུལ་བདུན་པོ་གང་ཡིན་ཀྱང་སྔགས་སྡོམ་རྒྱུད་ལ་ལྡན་པའི་ཚེ་སྡོམ་པ་གསུམ་ཆར་ངོ་བོ་གཅིག་ཏུ་ལྡན་པ་ཡིན་ཏེ། སྔར་སྡོམ་པ་འོག་མ་གཉིས་པོ་སྔོན་དུ་སོང་ན་སྔགས་སྡོམ་ཐོབ་པའི་ཚེ་གནས་འགྱུར་ནས་སྔགས་སྡོམ་གྱི་ངོ་བོར་ཡོད་པའི་ཕྱིར་དང་། སྔོན་དུ་མ་སོང་ན་སྔགས་སྡོམ་གཅིག་པུ་ལ་གཞན་གནོད་གཞི་བཅས་སྤོང་པའི་སྡོམ་པ་དང་། གཞན་ལ་ཕན་པ་སྒྲུབ་པ་དང་། དེ་ཐམས་ཅད་ཀྱང་འབྲས་བུ་ལམ་བྱེད་ཀྱིས་ཟིན་པའི་སྡོམ་པ་གསུམ་ཐོབ་པའི་ཕྱིར་རོ། །དེས་ན་སྔགས་སྡོམ་དང་ངོ་བོ་གཅིག་པའི་བྱང་སེམས་དང་སོ་ཐར་ནི་འབྲས་བུ་ལམ་བྱེད་ཀྱི་ཐབས་ཀྱིས་ཟིན་པའི་སོ་ཐར་དང་བྱང་སེམས་ཡིན་གྱི་ཕ་རོལ་ཏུ་ཕྱིན་པའི་ཉམས་ལེན་རྐྱང་པའི་བྱང་སེམས་དང་སོ་ཐར་གཉིས་ནི་སྔགས་སྡོམ་དང་ངོ་བོ་གཅིག་པ་མ་ཡིན་ཏེ། དེ་དག་ནི་སྔགས་སྡོམ་གྱིས་མ་ཟིན་པའི་ཕྱིར་རོ། །དེ་བཞིན་དུ་བྱང་སེམས་ཀྱི་སྡོམ་པ་དང་ངོ་བོ་གཅིག་པའི་སོ་ཐར་ཡང་བྱང་སེམས་ཀྱི་སོ་ཐར་ཁོ་ན་ཡིན་གྱི་ཉན་ཐོས་ཀྱི་སོ་ཐར་ནི་མ་ཡིན་ཏེ། དེ་གཉིས་རྣམ་པ་ཀུན་ཏུ་འགལ་བའི་ཕྱིར་རོ། །དེས་ན་བྱང་སེམས་ཀྱི་སྡོམ་པ་དང་ལྡན་ན་གཉིས་ངེས་པར་ལྡན་ཅིང་སྔགས་སྡོམ་དང་ལྡན་ན་སྡོམ་པ་གསུམ་ཆར་དང་ལྡན་པས་གསུམ་ལྡན་གྱི་རྒྱུད་ཀྱི་སྡོམ་པ་གསུམ་ཕན་ཚུན་ཡིན་ཁྱབ་མཉམ་ཡིན་ཅིང་།   གཉིས་ལྡན་གྱི་རྒྱུད་ཀྱི་སྡོམ་པ་གཉིས་ཀྱང་དེ་བཞིན་དུ་ཤེས་པར་བྱའོ། །འདིའི་དོན་མ་རྟོགས་པ་(དགའ་གདོང་པ)ཁ་ཅིག་གནས་འགྱུར་ངོ་བོ་གཅིག་ཞེས་པའི་ཚིག་ཙམ་ལ་བརྟེན་ནས་སྔར་གྱི་གནས་འགྱུར་རྒྱུའི་སྡོམ་པ་དང་ཕྱིས་གནས་འགྱུར་ཟིན་པའི་སྡོམ་པ་གཉིས་ངོ་བོ་གཅིག་ཡིན་ནམ་སྙམ་ནས་སྡོམ་པ་སྐད་ཅིག་སྔ་ཕྱི་རྫས་གཅིག་པ་མི་འཐད་དེ། མདོ་རྒྱུད་བསྟན་བཅོས་ཚད་ལྡན་དང་འགལ་བའི་ཕྱིར་རོ་ཞེས་སྨྲ་བ་དང་།  ཡང་༼ལྷ་འབྲི༽ཁ་ཅིག་གནས་འགྱུར་བ་འཐད་ཀྱང་ངོ་བོ་གཅིག་པ་མི་འཐད་དེ། སེམས་ཅན་གྱི་ཤེས་པ་སངས་རྒྱས་ཀྱི་ཡེ་ཤེས་སུ་གནས་འགྱུར་ཀྱང་ངོ་བོ་མི་གཅིག་པ་བཞིན་ནོ། །ཞེས་སྨྲ་བ་དེ་དག་གིས་ནི་རྗེ་བཙུན་གྱི་དགོངས་པ་མ་རྟོགས་ཤིང་རྗེ་འབྲང་གིས་ཀྱང་མ་སྨྲས་བཞིན་དུ་གཞི་མེད་ལ་དགག་པ་བྱེད་པ་ཙམ་དུ་ཟད་དོ། །སྔགས་སྡོམ་དང་ལྡན་ན་སྡོམ་པ་གསུམ་དང་ལྡན་དགོས་པ་འདི་ཡང་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པ་རྗེ་བཙུན་ས་སྐྱ་པ་ཡབ་སྲས་ཀྱིས་བཀྲལ་བའི་ལུགས་འབའ་ཞིག་ཏུ་སྣང་སྟེ། རྡོ་རྗེ་རྩེ་མོ་ལས། སྡོམ་པ་གསུམ་ལ་གནས་པ་ནི །དང་པོའི་ཁྲུས་སུ་བཤད་པ་ཡིན། །ཞེས་པ་དང་། དམ་པ་དང་པོ་ལས། རྟེན་ལ་གསུམ་སྟེ་དགེ་སློང་མཆོག །འབྲིང་ནི་དགེ་ཚུལ་ཡིན་པར་འདོད། །ཁྱིམ་ན་གནས་པ་ཐ་མའོ། །ཞེས་བཤད་ཅིང་། ཁྱིམ་ན་གནས་པའི་དོན་ཡང་རྩེ་མོ་ལས། སྲོག་གཅོད་རྐུ་དང་འཁྲིག་པ་དང་། །རྫུན་དང་ཆང་ནི་རྣམས་སྤངས་ཏེ། །ཁྱིམ་པའི་སྡོམ་པ་ལེགས་གནས་ནས། །གསང་སྔགས་རྒྱལ་པོ་རབ་ཏུ་བསྒྲུབ། །ཅེས་དགེ་བསྙེན་གྱི་སྡོམ་པ་བསླབ་གཞི་ལྔ་བསྲུང་བ་ལ་འཆད་ཅིང་། དཔུང་བཟང་གི་རྒྱུད་ལས། རྒྱལ་བ་ངས་གསུངས་སོ་སོར་ཐར་པ་ཡིན། །དམ་ཚིག་དང་ནི་སྡོམ་པ་མ་ལུས་པ། །སྔགས་པ་ཁྱིམ་པས་རྟགས་དང་ཆ་ལུགས་སྤང་། །ལྷག་མ་རྣམས་ནི་ཉམས་སུ་བླང་བར་བྱ། །ཞེས་པ་དང་། སྡོམ་པ་གསུམ་ངེས་པར་བསྟན་པའི་མདོ་ལས། །དཔེ་ཇི་སྐད་དུ་བསྟན་པའི་སོ་སོར་ཐར་བ་དང་མཐུན་པར་བྱའོ། །འོད་སྲུང་གང་དག་སོ་སོར་ཐར་བ་དང་མི་མཐུན་པར་བྱ་བར་སེམས་པ་དེ་དག་ནི་སངས་རྒྱས་ཀྱི་ཆོས་སྟོབས་དང་མི་འཇིགས་པ་དང་མི་མཐུན་པར་བྱ་བར་སེམས་པའོ། །ཞེས་པ་དང་། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་ག་མི་ལྡན་པར། །སྔགས་པའི་བདག་ཉིད་མི་འགྱུར་ཏེ། །ཞེས་སོགས་གསལ་བར་གསུངས་ཀྱང་ལུགས་གཞན་དག་གིས་ནི་དཔྱད་པ་ཙམ་ཡང་མ་ཞུགས་པར་སྣང་ཞིང་འདི་པའི་ལུགས་ཀྱི་སྡོམ་པ་འོག་མ་གཉིས་པོ་སྔོན་དུ་སོང་མ་སོང་གང་ཡིན་ཀྱང་སྔགས་སྡོམ་ཐོབ་པའི་ཚེ་སྡོམ་པ་གསུམ་ལྡན་དུ་གཏན་ལ་ཕབ་པའི་ཕྱིར་རོ། །རྒྱུད་ལས་གསུངས་པའི་གསེར་འགྱུར་གྱི་རྩིའི་དཔེ་ནི་སྡོམ་པ་གནས་འགྱུར་བ་དང་ངོ་བོ་གཅིག་པ་གཉིས་ཀའི་དཔེ་ཡིན་ཏེ། ལྕགས་དང་ཟངས་དང་དངུལ་གསུམ་པོ་གསེར་འགྱུར་གྱི་རྩིས་ཟིན་པ་ན་ལྕགས་ལ་སོགས་པའི་དངོས་པོ་ཐ་དད་པ་མེད་པར་ཐམས་ཅད་ཀྱང་གསེར་གྱི་ཕུང་པོ་འབའ་ཞིག་ཏུ་འགྱུར་བ་ལྟར་རིགས་ཅན་གསུམ་གྱི་བསླབ་པ་གསུམ་པོ་ཡང་སྔགས་སྡོམ་གྱིས་ཟིན་པ་ན་ཉན་ཐོས་ཀྱི་བསླབ་པ་ལ་སོགས་པ་ཐ་དད་པ་མེད་པར་ཐམས་ཅད་ཀྱང་རྡོ་རྗེ་ཐེག་པའི་བསླབ་པ་འབའ་ཞིག་ཏུ་འགྱུར་བའི་ཕྱིར་རོ། །འོན་ཀྱང་སྔར་བླངས་པའི་སྡོམ་པ་དེ་དག་གི་བསླབ་པ་ལ་བསླབ་མི་དགོས་པར་ཐལ་བའི་སྐྱོན་མེད་དེ། དགེ་སློང་རྡོ་རྗེ་འཛིན་པ་ལྟ་བུའི་རྒྱུད་ལ་སྡོམ་པ་འོག་མ་གཉིས་ཀྱི་དབང་དུ་བྱས་པའི་ལྟུང་བ་བྱུང་ན་སྔགས་ཀྱི་དམ་ཚིག་དང་འགལ་བའི་ལྟུང་བ་བྱུང་བས་ཁྱབ་པའི་ཕྱིར་ཏེ།  སེམས་ཅན་གྱི་དོན་དུ་འགྱུར་བ་སོགས་ཀྱི་དགོས་ཆེད་ཁྱད་པར་ཅན་མེད་པར་འོག་མ་གཉིས་ཀྱི་རྩ་ལྟུང་བྱུང་ན་སྔགས་ཀྱི་བདེ་གཤེགས་བཀའ་འདས་འབྱུང་ཞིང་ཡན་ལག་རྣམས་ཁྱད་གསོད་དང་བཅས་ཏེ་སྤྱད་ན་བདེ་གཤེགས་བཀའ་འདས་འབྱུང་ཞིང་ཁྱད་གསོད་མེད་ཅིང་དགོས་ཆེད་ཁྱད་པར་ཅན་ཡང་མེད་པར་སྤྱད་ན། སྡོམ་པ་གཉིས་ཀྱི་བཅས་པ་ལས། །དགོས་པ་མེད་པར་འདའ་བ་དང་། །ཞེས་པའི་སྐབས་ནས་བསྟན་པའི་ཡན་ལག་གི་ལྟུང་བ་དང་སེམས་ཅན་གྱི་དོན་དུ་འགྱུར་བ་སོགས་དགོས་ཆེད་ཁྱད་པར་ཅན་གྱི་སྒོ་ནས་སྤྱད་ན་ཐམས་ཅད་ལ་ལྟུང་བ་མེད་པའི་ཕྱིར་རོ། །དེས་ན་ཉི་ཟླ་སྐར་གསུམ་གྱི་དཔེ་དང་། སྐྱེ་བུའི་རྒྱན་གྱི་དཔེ་དང་། ཆུ་གཞོང་དུ་ནོར་བུ་བཞག་པའི་དཔེ་གསུམ་ནི་དོན་དང་འགྲིགས་ན་སྦྱར་དུ་རུང་ཡང་དོན་དང་མི་འགྲིག་ན་དོར་བར་བྱ་བ་ཡིན་ཏེ། རང་རང་གི་རྟོག་པས་སྦྱར་བ་ཙམ་ཡིན་གྱི་མདོ་རྒྱུད་ལ་སྦྱར་བའི་དཔེ་མ་ཡིན་པའི་ཕྱིར་རོ། །གསེར་འགྱུར་གྱི་རྩིའི་དཔེ་ནི་སངས་རྒྱས་ཀྱིས་རྒྱུད་ལས་གསུངས་ཤིང་དོན་ལ་ཡང་ཇི་ལྟ་བ་བཞིན་དུ་མཐུན་པས་ན་རྣམ་པ་ཐམས་ཅད་དུ་བླངས་པར་བྱ་བ་ཁོ་ན་ཡིན་ནོ། །དེ་དག་ནི་རྗེ་བཙུན་གྱི་སྡོམ་པ་ཉི་ཤུ་པའི་འགྲེལ་བར་སྤྱིར་སོ་སོར་ཐར་པ་ཞེས་བྱ་བའི་རང་གི་ངོ་བོ་ནི་གཞན་ལ་གནོད་པ་གཞི་དང་བཅས་པ་ལས་ཟློག་པ་ཡིན་ལ་ཞེས་སོགས་དང་། འཁྲུལ་སྤོང་ལས། འོ་ན་ཁྱོད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གསུམ་པོ་གང་ཡིན་ཞེ་ན་ཞེས་སོགས་ཀྱི་དོན་རྗེ་བཙུན་བླ་མ་མུས་པ་ཆེན་པོའི་གསུང་བཞིན་དུ་བྲིས་པ་ཡིན་པས་ཡིད་ཆེས་པར་གྱིས་ཤིག །ཅེས་གསུངས་པ་འདི་སྙིང་གི་ཐིག་ལེར་བྱའོ། །གསུམ་པ་རྩོད་པ་སྤོང་བ་ནི། འོད་ཕྲེང་མཁན་པོ་ན་རེ། རྒྱུད་འབུམ་པའི་ལུང་གི་དོན་ལ་སྡོམ་གསུམ་གནས་འགྱུར་ངོ་བོ་གཅིག་པ་དང་། གོང་མའི་རྩ་ལྟུང་བྱུང་ན་འོག་མ་གཏོང་བར་འདོད་པ་མི་འཐད་དེ། ངོ་བོ་གཅིག་ན་གཏོང་བའི་ཚེ་སྡོམ་པ་གཅིག་པོ་དེ་ཉིད་གཏོང་པར་འགྱུར་བས་གསུམ་ལྡན་གྱི་གཏོང་བའི་དོན་མི་གནས་པའི་ཕྱིར་རོ། །གཞན་ཡང་བུད་མེད་ལ་སྨོད་པའི་ལྟུང་བ་བྱུང་བས་བུད་མེད་ལ་རེག་པའི་སྡོམ་པ་གཏོང་བར་ཐལ། གོང་མའི་ལྟུང་བ་བྱུང་བས་འོག་མའི་སྡོམ་པ་ལྟུང་བ་ཡོད་པའི་ཕྱིར། འདོད་ན་མཁའ་ལ་སྤྲིན་ཆེན་འཁྲིགས་པས་ལོ་ཐོག་ཉམས་པར་འགྱུར་རོ། །གཞན་ཡང་སྡོམ་པ་ཐོབ་གཏོང་གི་རྒྱུ་སངས་རྒྱས་ཀྱིས་གསུངས་པ་ལས་གཞན་དུ་བྱེད་རིགས་པར་ཐལ།  གོང་མའི་རྩ་ལྟུང་འོག་མའི་གཏོང་རྒྱུ་ཡིན་པའི་ཕྱིར།  གཞན་ཡང་སྡོམ་པ་འོག་མ་གོང་མར་གནས་འགྱུར་བ་མི་འཐད་པར་ཐལ། གོང་འོག་འགལ་བའི་ཕྱིར། འགལ་ཡང་གནས་འགྱུར་ན་ཉི་མའི་དཀྱིལ་འཁོར་འདི་གངྒཱའི་ཆུ་བོར་གནས་འགྱུར་བར་ཐལ་ལོ། །གཞན་ཡང་སྡོམ་པ་གསུམ་ལྡན་པའི་དོན་ཤེས་རྒྱུད་གཅིག་ལ་དུས་མཉམ་དུ་ལྡན་ན་ལྡན་གཞིའི་ཤེས་རྒྱུད་དེ་ཉིད་རྫས་ཐ་དད་པ་གསུམ་དུ་ཐལ།  ལྡན་ཆོས་སྡོམ་པ་གསུམ་པོ་རྫས་ཐ་དད་ཡིན་པའི་ཕྱིར། གལ་ཏེ་ཤེས་རྒྱུད་སྔ་ཕྱི་ལ་བརྩི་ན་སྡོམ་པ་གསུམ་དང་ལྡན་པའི་དོན་མི་གནས་པར་ཐལ།  གང་རུང་གཅིག་སྐྱེས་པའི་ཚེ་གཅིག་འགགས་ནས་མེད་པའི་ཕྱིར། འོན་ཏེ་སྡོམ་པ་གསུམ་ཤེས་རྒྱུད་གཅིག་ལ་རྫས་གཅིག་དུ་ལྡན་ན་གཏོང་ཐོབ་ཆོ་ག་གཅིག་ཏུ་འགྱུར་རོ། །ཞེས་ཟེར་རོ། །དེ་ལ་སྡོམ་པ་གསུམ་ངོ་བོ་གཅིག་ཡིན་ཀྱང་གཏོང་བའི་ཚེ་ཅིག་ཆར་དུ་གཏོང་མི་དགོས་ཏེ། ཐུན་མོང་མ་ཡིན་པའི་གཏོང་རྒྱུ་རྣམས་ཀྱིས་སྡོམ་པ་དེ་ཉིད་གཏོང་གི་གཞན་མི་གཏོང་བའི་ཕྱིར་རོ། །གོང་མའི་རྩ་ལྟུང་བྱུང་ན་འོག་མ་གཏོང་བ་ལ་སྐྱོན་བརྗོད་པ་དེ་གོང་མའི་རྩ་ལྟུང་བྱུང་ན་འོག་མ་གཏོང་བས་ཁྱབ་པ་ལ་སྐྱོན་བརྗོད་པ་ཡིན་ནམ། གཏོང་སྲིད་པ་ལ་སྐྱོན་བརྗོད་པ་ཡིན། དང་པོ་ལྟར་ན་མི་འཐད་དེ། དེ་ལྟར་དུ་ཁས་མ་བླངས་པའི་ཕྱིར་རོ། །གཉིས་པ་ལྟར་ན་བུད་མེད་ལ་སྨོད་པའི་ལྟུང་བས་བུད་མེད་ལ་རེག་པའི་སྡོམ་པ་གཏོང་བར་ཐལ། གོང་མའི་རྩ་ལྟུང་བྱུང་བས་འོག་མ་གཏོང་བ་ཡོད་པའི་ཕྱིར་ཏེ། རྩ་ལྟུང་ལྔ་པ་བྱུང་ན་བྱང་སེམས་ཀྱི་སྡོམ་པ་གཏོང་བའི་ཕྱིར།  
 གཞན་ཡང་སྡོམ་པ་གཏོང་ཐོབ་ཀྱི་རྒྱུ་སངས་རྒྱས་ཀྱིས་གསུངས་པ་ལས་གཞན་དུ་བྱེད་རིགས་པ་ཐལ།  བདེ་གཤེགས་བཀའ་འདས་ཀྱི་ལྟུང་བ་བྱུང་བས་འོག་མའི་སྡོམ་པ་གཏོང་བ་ཡོད་པའི་ཕྱིར། འགལ་བ་ལ་གནས་འགྱུར་བརྩི་བ་མི་འཐད་ཅེས་སྨྲ་བ་ནི་གནས་འགྱུར་གྱི་དོན་ཅུང་ཟད་ཙམ་ཡང་མ་རྟོགས་པ་སྟེ། སེམས་ཅན་གྱི་ཤེས་པ་སངས་རྒྱས་ཀྱི་ཡེ་ཤེས་སུ་གནས་འགྱུར་བ་མེད་པར་ཐལ། དེ་གཉིས་འགལ་བའི་ཕྱིར། གཞན་ཡང་ཁྱེད་ཀྱི་ལུགས་ལ་གནས་འགྱུར་གཏན་མི་སྲིད་པར་ཐལ།   འགལ་བ་ལ་གནས་འགྱུར་མི་སྲིད་པར་ཁས་བླངས་ཤིང་མི་འགལ་བ་ལ་གནས་འགྱུར་གྱི་དོན་མེད་པའི་ཕྱིར།  གཞན་ཡང་འགལ་བ་ལ་གནས་འགྱུར་མི་སྲིད་པའི་དོན་འདི་ལ་སོ་སོའི་སྐྱེ་བོའི་ཤེས་པ་འཕགས་པའི་ཤེས་པར་གནས་འགྱུར་བ་མི་སྲིད་པར་ཐལ་བ་དང་། ཐེག་དམན་གྱི་རྟོགས་པ་ཐེག་ཆེན་གྱི་རྟོགས་པར་གནས་འགྱུར་བ་མི་སྲིད་པ་སོགས་ཇི་སྲིད་ལྕེའི་དབང་པོ་ངལ་བར་མ་གྱུར་གྱི་བར་དུ་བརྗོད་པར་བྱའོ། །ཡང་ལྡན་གཞིའི་ཀུན་གཞིའི་རྣམ་ཤེས་དེ་རྫས་ཐ་དད་པ་གསུམ་དུ་ཐལ།  ལྡན་ཆོས་སྡོམ་པ་གསུམ་གྱི་བག་ཆགས་རྫས་ཐ་དད་ཡིན་པའི་ཕྱིར།  གལ་ཏེ་ཀུན་གཞི་ཤེས་རྒྱུད་སྔ་ཕྱི་ལ་བརྩིའོ་སྙམ་ན་འོ་ན་གསུམ་ལྡན་གྱི་དོན་མེད་པར་ཐལ། གང་རུང་གཅིག་སྐྱེས་པའི་ཚེ་ཅིག་ཤོས་འགགས་པའི་ཕྱིར་འོན་ཏེ་ཀུན་གཞི་ལ་སྡོམ་གསུམ་གྱི་བག་ཆགས་ངོ་བོ་གཅིག་ཏུ་ལྡན་ནོ་ཞེ་ན། འོ་ན་གཏོང་ཐོབ་ཀྱི་ཆོ་ག་གཅིག་ཏུ་འགྱུར་རོ་ཞེས་བརྗོད་ན་ཐལ་འགྱུར་གསུམ་གྱི་འཁོར་གསུམ་ཁས་བླངས་ཏེ།   གཞན་ལ་སྐྱོན་དེ་ལྟར་དུ་བརྗོད་ཅིང་། རང་ཉིད་ཀྱིས་ཀུན་གཞི་ལ་སྡོམ་གསུམ་བག་ལ་ཉལ་གྱི་ཚུལ་དུ་ལྡན་པ་དང་། ཀུན་གཞི་བག་ཆགས་མང་པོ་ཅན། །ཡིན་ཀྱང་ཤེས་རྒྱུད་ཐ་དད་མེད། །ཅེས་ཁས་བླངས་པའི་ཕྱིར་རོ། །ངོ་བོ་གཅིག་ཡིན་ན་གཏོང་ཐོབ་ཀྱི་ཆོ་ག་གཅིག་ཏུ་འགྱུར་ཞེས་པ་འདི་ཉིད་དེང་སང་ཡང་སྨྲ་བ་མང་པོ་འདུག་པས་འདི་ལ་དཔྱད་པར་བྱ་སྟེ། སྤྱིར་ངོ་བོ་གཅིག་པ་ལ་གྲུབ་བདེ་རྫས་གཅིག་པ་དང་། ངོ་བོ་གྲུབ་ཅིང་རྫས་ཐ་དད་མེད་པ་ཙམ་ལ་ངོ་བོ་གཅིག་པར་བྱས་པ་གཉིས་ལས་དང་པོ་ལ་སྐྱེ་འཇིག་ཅིག་ཆར་དུ་བྱེད་པ་དགོས་ཀྱང་། སྡོམ་གསུམ་རིམ་བཞིན་དུ་བླངས་པ་གནས་གྱུར་ན་ངོ་བོ་གཅིག་ཏུ་གནས་པ་ནི་གྲུབ་བདེ་རྫས་གཅིག་པ་མ་ཡིན་པས་སྐྱོན་མི་གནས་ལ་ཕྱི་མ་ལ་གཏོང་ཐོབ་ཀྱི་ཆོ་ག་གཅིག་པ་མི་དགོས་ཏེ། གལ་ཏེ་དགོས་ན་བསླབ་ཚིག་གསུམ་རིམ་ཅན་དུ་བླངས་པའི་དགེ་སློང་གི་རྒྱུད་ཀྱི་དགེ་བསྙེན་དང་། དགེ་ཚུལ་དང་། དགེ་སློང་གི་སྡོམ་པའི་སྲོག་གཅོད་སྤོང་བའི་སྤོང་སེམས་གསུམ་པོ་གཏོང་ཐོབ་ཀྱི་ཆོ་ག་གཅིག་ཏུ་ཐལ། ངོ་བོ་གཅིག་ཡིན་པའི་ཕྱིར། གལ་ཏེ་དེ་ཡང་ངོ་བོ་ཐ་དད་དོ་ཅེ་ན་དེ་ལྟ་བུའི་དགེ་སློང་གི་རྒྱུད་ཀྱི་གཙོ་བོ་ཡིད་ཀྱི་རྣམ་པར་ཤེས་པའི་འཁོར་དུ་དུས་ཅིག་ཆར་དུ་བསླབ་ཚིགས་གསུམ་གྱི་སྤོང་སེམས་འབྱུང་མི་སྲིད་པར་ཐལ། བསླབ་ཚིག་གསུམ་གྱི་སྤོང་སེམས་རྫས་ཐ་དད་པ་གང་ཞིག །གཙོ་བོ་སེམས་གཅིག་གི་འཁོར་དུ་སེམས་བྱུང་སེམས་པ་རྫས་ཐ་དད་པ་གཉིས་དུས་མཉམ་དུ་འབྱུང་མི་སྲིད་པའི་ཕྱིར། གཞན་ཡང་སྤང་བྱ་ཉིས་བརྒྱ་ལྔ་བཅུ་རྩ་གསུམ་པོ་ཐམས་ཅད་སྤོང་བའི་སྤོང་སེམས་རྣམས་རྫས་ཐ་དད་དམ་རྫས་གཅིག་པ་ཡིན། 
དང་པོ་ལྟར་ན་གཙོ་སེམས་གཅིག་གི་འཁོར་དུ་དུས་གཅིག་ལ་སྤང་བྱ་ཉིས་བརྒྱ་ལྔ་བཅུ་རྩ་གསུམ་སྤོང་བའི་སྤོང་སེམས་འབྱུང་མི་སྲིད་པར་ཐལ། སྤོང་སེམས་དེ་རྣམས་སྤང་བའི་གྲངས་བཞིན་དུ་རྫས་ཐ་དད་ཡིན་པའི་ཕྱིར། འདོད་ན་དགེ་སློང་གི་རྒྱུད་ལ་ཁོ་བོས་སྤང་བྱ་ཉིས་བརྒྱ་ལྔ་བཅུ་རྩ་གསུམ་པོ་ཐམས་ཅད་སྤོང་ངོ་སྙམ་པའི་བློ་སྐྱེ་མི་སྲིད་པར་ཐལ་ལོ། །གཉིས་པ་ལྟར་ན། སྤང་བྱ་ཉིས་བརྒྱ་ལྔ་བཅུ་རྩ་གསུམ་པོ་སྤོང་བའི་སྤོང་སེམས་རྣམས་གཏོང་ཐོབ་ཀྱི་ཆོ་ག་གཅིག་ཏུ་ཐལ། ངོ་བོ་གཅིག་ཡིན་པའི་ཕྱིར།  རྟགས་ཁྱབ་ཁས།  འདོད་ན་དེ་ལྟ་བུའི་དགེ་སློང་གིས་བསླབ་པ་ཕུལ་བའི་ཚེ་སྲོག་གཅོད་སྤོང་བའི་སྤོང་སེམས་གཏོང་བར་ཐལ། གསོག་འཇོག་སྤོང་བའི་སྤོང་སེམས་གཏོང་བའི་ཕྱིར། འདོད་ན་དེའི་ཚེ་དགེ་བསྙེན་དང་དགེ་ཚུལ་གྱི་སྡོམ་པ་ཡང་གཏོང་བར་འགྱུར་རོ། །གཞན་ཡང་དགེ་ཚུལ་གྱི་སྡོམ་པ་ཐོབ་པའི་ཚེ་བྱིན་ལེན་མ་བྱས་པར་ཟ་བ་སྤོང་བའི་སྤོང་སེམས་ཐོབ་པར་ཐལ། སྲོག་གཅོད་སྤོང་བའི་སྤོང་སེམས་ཐོབ་པའི་ཕྱིར། ཁྱབ་པ་ཁས། འདོད་ན་དེའི་ཚེ་དགེ་སློང་གི་སྡོམ་པ་ཡང་ཐོབ་པར་འགྱུར་རོ། །དེས་ན་ངོ་བོ་གཅིག་ན་གཏོང་ཐོབ་ཅིག་ཆར་དུ་བྱེད་པར་འགྱུར་རོ་ཞེས་པ་ནི་སྐྱེ་འཇིག་ཅིག་ཆར་དུ་བྱེད་ན་གཏོང་ཐོབ་ཅིག་ཆར་དུ་བྱེད་དགོས་སྙམ་དུ་སེམས་པར་སྣང་བས་རྟོག་གེའི་གནད་མ་ཤེས་པ་སྟེ་སྐྱེ་འཇིག་ནི་སྐད་ཅིག་ལ་འཇོག་ལ། གཏོང་ཐོབ་ནི་རྒྱུན་ལ་འཇོག་པའི་ཕྱིར་རོ། །གཞན་དུ་ན་སྡོམ་པ་ཐམས་ཅད་རང་གྲུབ་དུས་ཀྱི་སྐད་ཅིག་གཉིས་པར་གཏོང་བར་ཐལ། རང་གྲུབ་དུས་ཀྱི་སྐད་ཅིག་གཉིས་པར་ཞིག་ཟིན་པའི་ཕྱིར་ཏེ། དངོས་པོ་ཡིན་པའི་ཕྱིར། གཉིས་པ་གཏོང་བའི་ཚེ་རིམ་དང་ཅིག་ཆར་གང་དུ་གཏོང་དཔྱད་པ་ལ་གཉིས་ཏེ། སྡོམ་པ་གསུམ་རིམ་ཅན་དུ་བླངས་པའི་དགེ་སློང་རྡོ་རྗེ་འཛིན་པ་ལྟ་བུའི་གཏོང་ཚུལ་དང་། དབང་བསྐུར་གྱི་ཆོ་ག་ཁོ་ན་ལས་སྡོམ་པ་གསུམ་ཆར་ཐོབ་པའི་གཏོང་ཚུལ་ལོ། །དང་པོ་ནི་སྡོམ་པ་སོ་སོའི་གཏོང་ཚུལ་ནི་གོང་དུ་ཡང་ཅུང་ཟད་བཤད་ཟིན་གྱི་རྒྱས་པར་ནི་གཞུང་སོ་སོའི་སྟེང་དུ་ཤེས་པར་བྱས་ལ། སྤྱིར་རིམ་གྱིས་བླང་པའི་གསུམ་ལྡན་གྱི་གཏོང་ཚུལ་ལ་དགེ་སློང་གི་སྡོམ་པ་བཏང་ནས་གོང་མ་གཉིས་པོ་མི་གཏོང་བ་དང་། གོང་མ་གཉིས་བཏང་ནས་དགེ་སློང་གི་སྡོམ་པ་མི་གཏོང་བ་དང་།དགེ་སློང་གི་སྡོམ་པ་དང་སྔགས་སྡོམ་གཉིས་བཏང་ནས་བྱང་སེམས་ཀྱི་སྡོམ་པ་མི་བཏང་བ་དང་། སྔགས་སྡོམ་བཏང་ནས་འོག་མ་གཉིས་མི་བཏང་བ་དང་། གསུམ་ཆར་དུས་མཉམ་དུ་བཏང་བ་དང་རྣམ་པ་ལྔ་ལས། དང་པོ་ནི། དེ་ལྟ་བུའི་དགེ་སློང་གིས་སེམས་ཅན་གྱི་དོན་དུ་འགྱུར་བ་སོགས་དགོས་ཆེད་ཁྱད་པར་ཅན་གྱི་ཚེ་དགེ་སློང་གི་བསླབ་པ་ཕུལ་བ་དང་། ཤི་འཕོས་པའི་ཚེ་དགེ་སློང་གི་སྡོམ་པ་གཏོང་སྟེ། དེའི་གཏོང་རྒྱུ་བྱུང་བའི་ཕྱིར། དེའི་ཚེ་གོང་མ་གཉིས་མི་གཏོང་སྟེ་གཏོང་རྒྱུ་མ་བྱུང་བའི་ཕྱིར། གཉིས་པ་ནི། དེ་ལྟ་བུའི་དགེ་སློང་གི་སྨོན་སེམས་གཏོང་བའམ། བྱང་སེམས་ཀྱི་སྡོམ་པའི་ཕམ་འདྲ་ཀུན་དཀྲིས་དྲག་པོས་སྤྱད་པའི་ཚེ་གོང་མ་གཉིས་གཏོང་སྟེ།   བྱང་སེམས་ཀྱི་སྡོམ་པའི་གཏོང་རྒྱུ་བྱུང་བའི་ཕྱིར་དང་། སྔགས་སྡོམ་གྱི་རྩ་ལྟུང་ལྔ་པའམ་གཉིས་པ་བྱུང་བའི་ཕྱིར་རོ།  །དགེ་སློང་གི་སྡོམ་པ་མི་གཏོང་སྟེ། གཏོང་རྒྱུ་མ་བྱུང་བའི་ཕྱིར་རོ། །གསུམ་པ་ནི། དེ་ལྟ་བུའི་དགེ་སློང་གིས་དགོས་ཆེད་ཁྱད་པར་ཅན་མེད་པར་དགེ་སློང་གི་ཕམ་པ་བཞི་སྤྱད་ན་དགེ་སློང་གི་སྡོམ་པ་དང་སྔགས་སྡོམ་གཉིས་ཀ་གཏོང་སྟེ། དགེ་སློང་གི་སྡོམ་པ་ལ་ལྟོས་པའི་ཕམ་པ་བྱུང་བའི་ཕྱིར་དང་། སྔགས་སྡོམ་གྱི་རྩ་ལྟུང་གཉིས་པ་བྱུང་བའི་ཕྱིར་རོ། །བྱང་སེམས་ཀྱི་སྡོམ་པ་མི་གཏོང་སྟེ། རང་གི་ཆོ་གས་ཐོབ་ཅིང་དེའི་གཏོང་རྒྱུ་མ་བྱུང་བའི་ཕྱིར་རོ། །བཞི་པ་ནི། དེ་ལྟ་བུའི་དགེ་སློང་གིས་རྩ་ལྟུང་བདུན་པ་དང་། བརྒྱད་པ་ལྟ་བུ་ཐུན་མོང་མ་ཡིན་པ་རྣམས་སྤྱད་པའི་ཚེ་སྔགས་སྡོམ་གཏོང་སྟེ། དེའི་ཚེ་རྩ་ལྟུང་བྱུང་བའི་ཕྱིར་རོ། །འོག་མ་གཉིས་མི་གཏོང་སྟེ། དེའི་གཏོང་རྒྱུ་མ་བྱུང་བའི་ཕྱིར་རོ། །ལྔ་པ་ནི། དེ་ལྟ་བུའི་དགེ་སློང་གིས་སྨོན་སེམས་བཏང་ནས་སོ་ཐར་གྱི་ཕམ་པ་བཞི་སྤྱད་པའི་ཚེ་གསུམ་ཆར་གཏོང་སྟེ་དགེ་སློང་གི་སྡོམ་པའི་ཕམ་པ་བྱུང་བའི་ཕྱིར་དང་། བྱང་སེམས་ཀྱི་སྨོན་སེམས་གཏང་བའི་ཕྱིར་དང་། སྔགས་ཀྱི་བདེ་གཤེགས་བཀའ་འདས་བྱུང་བའི་ཕྱིར་རོ། །འདི་ལ་བྱང་སེམས་ཀྱི་སྡོམ་པ་བཏང་ནས་སྔགས་སྡོམ་མི་གཏོང་བའི་མུ་ནི་མེད་དེ། །བྱང་སེམས་ཀྱི་སྡོམ་པ་གཏོང་བའི་རྒྱུ་ལ། ཀུན་དཀྲིས་དྲག་པོས་བྱང་སེམས་ཀྱི་ཕམ་པ་སྤྱད་པ་དང་། སྨོན་སེམས་གཏོང་བ་གཉིས་སུ་ངེས་པ་ལས་དང་པོ་ནི་བདེ་གཤེགས་བཀའ་འདས་ཀྱི་རྩ་ལྟུང་དང་། གཉིས་པ་ལ་ནི་རྩ་ལྟུང་ལྔ་པ་བྱུང་བའི་ཕྱིར་དང་།   སྔགས་སྡོམ་ཡང་བྱང་སེམས་ཀྱི་སྡོམ་པའི་བྱེ་བྲག་ཡིན་པའི་ཕྱིར།   དེ་བཞིན་དུ་དགེ་སློང་ལ་སོགས་པའི་རིས་བདུན་བཏང་ནས་གོང་མ་གཉིས་མི་གཏོང་བའི་མུ་ཡོད་པ་ཡིན་གྱི།  སོ་ཐར་བཏང་ནས་གོང་མ་གཉིས་མི་གཏོང་བའི་མུ་ནི་ཡོད་པ་མ་ཡིན་ཏེ། གོང་མ་གཉིས་སོ་ཐར་གྱི་སྡོམ་པའི་བྱེ་བྲག་ཡིན་པའི་ཕྱིར་རོ། །གཉིས་པ་ནི་སྡོམ་པ་འོག་མ་གཉིས་ལེན་པའི་ཆོ་ག་སྔོན་དུ་མ་སོང་བར་དབང་བསྐུར་གྱི་ཆོ་ག་གཅིག་པུ་ལས་སྡོམ་པ་གསུམ་ཆར་ཐོབ་པ་ལ་ནི་སྔགས་ཀྱི་རྩ་ལྟུང་བྱུང་བའི་ཚེ་སྡོམ་པ་གསུམ་ཆར་གཏོང་སྟེ། དེ་ལྟ་བུའི་སྡོམ་པ་གསུམ་ཀ་ཡང་སྔགས་སྡོམ་གཅིག་པུ་ལ་ལྡོག་པའི་སྒོ་ནས་གསུམ་དུ་ཕྱེ་པ་ཙམ་ཡིན་པའི་ཕྱིར་དང་། ལེན་པའི་ཆོ་ག་ཡང་དབང་བསྐུར་ཁོ་ན་ལས་ཐོབ་དགོས་པ་ཡིན་གྱི་ཆོ་ག་གཞན་ལས་མ་ཐོབ་པའི་ཕྱིར་རོ། །འོན་ཀྱང་སྨོན་སེམས་མ་བཏང་ན་རྩ་ལྟུང་བྱུང་བས་སྡོམ་པའི་ལྡོག་པ་བཏང་ཡང་ཀུན་རྫོབ་བྱང་ཆུབ་སེམས་ཀྱི་ལྡོག་པ་མི་བཏང་བ་ནི་ཡོད་དོ། །རིགས་པ་འདི་ལ་བརྟེན་ནས་སོ་ཐར་ལེན་པའི་ཆོ་ག་སྔོན་དུ་མ་སོང་བར་བྱང་སེམས་ཀྱི་སྡོམ་པ་ཐོབ་པའི་གཉིས་ལྡན་ཡང་བྱང་སེམས་ཀྱི་སྡོམ་པ་གཏོང་བའི་ཚེ་གཉིས་ལྡན་གཏོང་བར་ཤེས་པར་བྱ་ཞིང་བྱང་སེམས་ཀྱི་སྡོམ་པ་ཆོ་གའི་སྒོ་ནས་མ་བླངས་པར་སོ་ཐར་རིས་བརྒྱད་པོ་བྱང་ཆུབ་ཀྱི་སེམས་ཀྱིས་ཟིན་པའི་སྒོ་ནས་བླངས་པའི་གཉིས་ལྡན་ལ་ཡང་སོ་ཐར་བཏང་བའི་ཚེ་སྡོམ་པ་གཉིས་ཆར་བཏང་བར་ཤེས་པར་བྱའོ། །དེའི་ཀུན་རྫོབ་བྱང་ཆུབ་ཀྱི་སེམས་ཀྱི་ལྡོག་པ་མི་གཏོང་སྟེ། གཞུང་ལས། ཐེག་ཆེན་སོ་སོར་ཐར་ཡིན་ཡང་། །དགེ་སློང་ལ་སོགས་སྡོམ་པ་ཡི། །ལྡོག་པ་ཤི་བའི་ཚེ་ན་གཏོང་། །བྱང་ཆུབ་སེམས་ཀྱི་ལྡོག་པ་དང་། །དེ་ཡི་འབྲས་བུ་ཤི་ཡང་འབྱུང་། །ཞེས་གསུངས་པས་སོ། །དོན་འདི་མ་རྟོགས་པར་གཞུང་འདིའི་དོན་ལ་ཐེག་ཆེན་སོ་ཐར་དང་ལྡན་པའི་དགེ་སློང་ཤི་འཕོས་པའི་ཚེ་དགེ་སློང་གི་སྡོམ་པའི་ལྡོག་པ་བཏང་ནས་ངོ་བོ་མི་གཏོང་བ་དང་།  ཡང་ཁ་ཅིག་དགེ་སློང་གི་སྡོམ་པའི་ལྡོག་པ་བཏང་བྱང་སེམས་ཀྱི་སྡོམ་པ་མི་གཏོང་བ་ཡིན་ཞེས་འཆད་པ་ནི་བབ་ཅོལ་འབའ་ཞིག་ཡིན་ཏེ། དགེ་སློང་གི་སྡོམ་པའི་ངོ་བོ་མི་གཏོང་ན་ཤི་འཕོས་ནས་ཀྱང་དགེ་སློང་དུ་འགྱུར་བ་སོགས་ཀྱི་སྐྱོན་མཐའ་དག་ཐོག་ཏུ་འབབ་པའི་ཕྱིར་དང་། བྱང་སེམས་ཀྱི་སྡོམ་པ་མི་གཏོང་བར་འདོད་པ་ཡང་སྐབས་མ་ཡིན་ཏེ།  གཞུང་འདིས་བྱང་སེམས་ཀྱི་སྡོམ་པ་རང་གི་ཆོ་གས་མ་བླངས་པར་བྱང་ཆུབ་ཀྱི་སེམས་ཀྱིས་ཟིན་པའི་སོ་ཐར་རིས་བརྒྱད་ཀྱི་གཏོང་ཚུལ་འཆད་པའི་སྐབས་ཡིན་པའི་ཕྱིར་རོ། །ཡང་ཁ་ཅིག་ན་རེ། དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་སྡོམ་ཡིན་ན་ཐུན་མོང་མ་ཡིན་པའི་རྩ་ལྟུང་བྱུང་བའི་ཚེ་གཏོང་བས་ཁྱབ་པར་ཐལ། དེའི་ཚེ་དེའི་རྒྱུད་ཀྱི་སྔགས་སྡོམ་མཐའ་དག་གཏོང་བའི་ཕྱིར། འདོད་ན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ།  དེའི་ཕྱིར།   འཁོར་གསུམ་ཁས་བླངས་སོ་སྙམ་ན་སྔ་མ་ལ་ཁྱབ་པ་མེད་དེ། ཉན་ཐོས་ཀྱི་དགེ་སློང་གིས་བྱང་ཆུབ་མཆོག་ཏུ་སེམས་བསྐྱེད་པའི་ཚེ་དམན་སེམས་ཀྱིས་ཟིན་པའི་ཉམས་ལེན་མཐའ་དག་གཏོང་ངམ་མི་གཏོང་། མི་གཏོང་ན་ཧ་ཅང་ཐལ་ཞིང་། གལ་ཏེ་གཏོང་ན་ཉན་ཐོས་ཀྱི་དགེ་སློང་གི་རྒྱུད་ཀྱི་དམན་སེམས་ཀྱིས་ཟིན་པའི་ཉམས་ལེན་ཡིན་ན།   བྱང་ཆུབ་མཆོག་ཏུ་སེམས་བསྐྱེད་པའི་ཚེ་གཏང་བས་ཁྱབ་པར་ཐལ།   དེའི་ཚེ་དེའི་རྒྱུད་ཀྱི་དམན་སེམས་ཀྱིས་ཟིན་པའི་ཉམས་ལེན་མཐའ་དག་གཏོང་བའི་ཕྱིར།  རྟགས་ཁྱབ་ཁས་བླངས། འདོད་ན་ཉན་ཐོས་ཀྱི་དགེ་སློང་གི་རྒྱུད་ཀྱི་དགེ་སློང་གི་སྡོམ་པ་ཆོས་ཅན།   དེར་ཐལ།   དེའི་ཕྱིར།   འདོད་ན། གང་ཟག་དེས་བྱང་ཆུབ་མཆོག་ཏུ་སེམས་བསྐྱེད་པའི་རྗེས་སུ་དགེ་སློང་གི་སྡོམ་པ་མེད་པར་འགྱུར་རོ། །གལ་ཏེ་ཁོ་ན་རེ། དེ་ལྟ་བུའི་དགེ་སློང་གིས་བྱང་ཆུབ་མཆོག་ཏུ་སེམས་བསྐྱེད་པའི་ཚེ་སྔར་གྱི་དགེ་སློང་གི་སྡོམ་པ་ཡང་གཏོང་སྟེ། དེའི་ཚེ་སྔར་གྱི་དགེ་སློང་གི་སྡོམ་པ་དེ་མེད་པའི་ཕྱིར་ཞེ་ན། འདི་ནི་སྐད་ཅིག་ཕྱི་མའི་ཚེ་སྐད་ཅིག་སྔ་མ་གཏོང་བའི་སྒོ་ནས་སྐྱོན་བརྗོད་པར་སྣང་བས་དེའི་ལན་ལ་ཁོ་བོ་འབའ་ཞིག་གིས་ངལ་བ་ཅི་ཞིག་བྱར་ཡོད།  འོན་ཀྱང་ཁྱེད་ཀྱི་རྨོངས་པ་བསལ་བའི་དོན་དུ་རྣམ་གསལ་གྱི་དཔེར་བརྗོད་ན་དགེ་སློང་རྡོ་རྗེ་འཛིན་པ་ཤི་འཕོས་པའི་ཚེ་དེའི་རྒྱུད་ཀྱི་སྔགས་སྡོམ་གཏོང་བར་ཐལ། དེ་ཤི་འཕོས་ནས་ལྷར་སྐྱེས་པའི་ཚེ་དེའི་རྒྱུད་ལ་དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་སྡོམ་མེད་པའི་ཕྱིར་ཞེས་བརྗོད་ན་ལན་ཅི་ཡོད་དམ་སོམས་ཤིག །གསུམ་པ་གསུམ་ལྡན་གྱི་གང་ཟག་གིས་སྡོམ་པ་གསུམ་ཉམས་སུ་ལེན་པའི་ཚུལ་ལ་གཉིས་ཏེ།  སོ་སོའི་བསླབ་བྱ་ལ་སློབ་ཚུལ་དང་།  རེ་རེ་ཡང་གསུམ་ལྡན་དུ་ཉམས་སུ་ལེན་པའི་ཚུལ་ལོ། །དང་པོ་ནི། རྟེན་གྱི་གང་ཟག་སྡོམ་གསུམ་རིམ་ཅན་དུ་བླངས་པའི་དགེ་སློང་རྡོ་རྗེ་འཛིན་པ་དེས་ཇི་སྲིད།  བསླབ་པ་དང་དབང་ལས་རྣམ་པར་གྲོལ།  ཞེས་གསུངས་པ་ལྟ་བུའི་རྟོགས་པ་མ་ཐོབ་ཀྱི་བར་དུ་རང་རྒྱུད་ཀྱི་སྡོམ་པ་གསུམ་གྱི་བསླབ་བྱ་རྣམས་ལ་སེམས་ཅན་གྱི་དོན་དུ་འགྱུར་བ་སོགས་ཀྱི་དགོས་པ་ཁྱད་པར་ཅན་མེད་པའི་ཚེ་སོ་སོའི་གཞུང་ལས་འབྱུང་བ་བཞིན་བསླབ་དགོས་ཏེ། གསང་བ་འདུས་པའི་བཤད་རྒྱུད་ལས། ཕྱི་རུ་ཉན་ཐོས་སྤྱོད་པ་བསྲུང་། །ནང་དུ་འདུས་པའི་དོན་ལ་དགའ། །ཞེས་པ་དང་། རྡོ་རྗེ་གུར་ལས། ཉན་ཐོས་སྤྱོད་པ་སྲུང་བ་པོ། །ཞེས་པ་དང་། ལྟུང་བ་འཆད་པའི་སྐབས་སུ་ཡང་། སྡོམ་པ་གཉིས་ཀྱི་བཅས་པ་ལས། །དགོས་པ་མེད་པར་འདའ་བ་དང་། །ཞེས་སོགས་དགོས་མེད་དུ་བཅས་པ་ལས་འདས་པ་ཡན་ལག་གི་ལྟུང་བར་བཤད་པའི་ཕྱིར་དང་། སྤྱོད་འཇུག་ལས། འཇིག་རྟེན་མ་དད་གྱུར་པ་རྣམས། །མཐོང་དང་དྲིས་ཏེ་སྤང་བར་བྱ། །ཞེས་པ་དང་། རྐང་པ་བརྐྱང་སྟེ་མི་འདུག་ཅིང་། །ཞེས་སོགས་ཀྱི་བསླབ་བྱ་མང་དུ་གསུངས་པའི་ཕྱིར་དང་།   གཞུང་འདིར་ཡང་། འདི་ལ་སྡིག་ཏོ་མི་དགེའི་ཕྱོགས། །ཕལ་ཆེར་ཉན་ཐོས་ལུགས་བཞིན་བསྲུངས། །ཞེས་སོགས་མང་དུ་གསུངས་པའི་ཕྱིར་རོ། །སེམས་ཅན་གྱི་དོན་དུ་འགྱུར་བ་སོགས་དགོས་པ་ཁྱད་པར་ཅན་ཡོད་པའི་ཚེ་རྟེན་གྱི་གང་ཟག་དེ་ལྟ་བུ་ལ་ལུས་ངག་གི་བཅས་པ་ཐམས་ཅད་ཀྱང་གནང་སྟེ།  སྤྱོད་འཇུག་ལས། ཐུགས་རྗེ་མངའ་བ་རིང་གཟིགས་པས། །བཀག་པ་རྣམས་ཀྱང་དེ་ལ་གནང་། །ཞེས་པ་དང་། བཞི་བརྒྱ་པ་ལས། བསམ་པས་བྱང་ཆུབ་སེམས་དཔའ་ལ། །དགེ་བའམ་ཡང་ན་མི་དགེ་བ། །ཐམས་ཅད་དགེ་ལེགས་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །ཞེས་པ་དང་། གཞུང་འདིར་ཡང་། འཇིག་རྟེན་འཇུག་པའི་རྒྱུར་གྱུར་ན། །ཐེག་ཆེན་སོ་སོར་ཐར་ལ་གནང་། །ཞེས་སོགས་གསུངས་པའི་ཕྱིར་རོ། །གཉིས་པ་ནི། བྱང་ཆུབ་སེམས་དཔའ་ཕྱག་ན་པདྨོའི་རྣམ་པར་འཕྲུལ་བ་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོའི་ཞལ་ནས་དེ་ལྟར་དབང་བཞིའི་ལམ་དེ་དག་བསྡུས་ནས་ཉམས་སུ་ལེན་ན་སྡོམ་པ་གསུམ་ལྡན་གྱིས་སྒོམ་དགོས་ཏེ། སོ་སོར་ཐར་བའི་སྡོམ་པ་དགེ་བསྙེན་ནས་དགེ་སློང་གི་བར་ཐོབ་པ་བྱང་ཆུབ་སེམས་དཔའི་སྨོན་འཇུག་གི་སེམས་བསྐྱེད་ཐོབ་པ་གསང་སྔགས་ཀྱི་དབང་བཞིའི་སྡོམ་པ་ཐོབ་པའོ། །དེ་ལ་ཉན་ཐོས་ཉོན་མོངས་པའི་སྐྱོན་ཤེས་པར་བྱས་ནས་མྱུར་དུ་སྤོང་། བྱང་ཆུབ་སེམས་དཔས་སྐྱོན་ཡོན་འདྲེས་པར་བྱས་ནས་གནས་འགྱུར། གསང་སྔགས་པས་ཉོན་མོངས་པ་གང་སྐྱེས་པ་དེའི་ཚེ་ཆོས་ཅན་དང་ཆོས་ཉིད་དབྱིངས་དང་ཡེ་ཤེས་གཉིས་སུ་མེད་པར་གཟུགས་ཀྱི་སྐུ་དང་ཆོས་ཀྱི་སྐུ་གཉིས་ཀྱི་ངོ་བོ་ཤེས་པར་བྱས་ནས་ལྷུན་གྲུབ་དང་གནས་འགྱུར་གྱི་སྐུ་སྒྲུབ་པར་བྱེད་དོ། །དེ་ལྟར་ཤེས་པར་བྱས་ཏེ་མཚན་མ་དང་རྣམ་རྟོག་ཡེ་ཤེས་ཀྱིས་དབང་དུ་བསྡུ་བའི་ཕྱིར་འདི་ལྟར་བསྒོམ་སྟེ།  དཔེར་ན་བདག་ལ་འདོད་ཆགས་སྐྱེས་ན་གཉེན་པོས་འདོད་ཆགས་ཀྱི་དབང་དུ་མི་གཏོང་བ་ནི་སོ་སོར་ཐར་བའི་སྡོམ་པའོ། །དེ་ནས་སེམས་ཅན་ཐམས་ཅད་ཀྱི་ཉོན་མོངས་པ་བདག་ལ་སྨིན་ནས་
སེམས་ཅན་གྱི་ཉོན་མོངས་པ་བག་ཆགས་དང་བཅས་པ་བྲལ་ནས་མངོན་པར་རྫོགས་པར་འཚང་རྒྱ་བར་གྱུར་ཅིག་ཅེས་བྱང་ཆུབ་ཀྱི་སེམས་སྒོམ་པ་ནི་བྱང་ཆུབ་སེམས་དཔའི་སྡོམ་པའོ། །དེ་ནས་རང་ཡི་དམ་ལྷར་བསྒོམ།  བླ་མ་སྤྱི་བོའམ་སྙིང་ཁར་བསྒོམ་ལ་མོས་གུས་བྱ།  སེམས་རྫོགས་རིམ་གྱི་ཡེ་ཤེས་དྲན་པར་བྱ་སྟེ་རང་གི་ལུས་ངག་ཡིད་གསུམ་སངས་རྒྱས་ཆོས་ཀྱི་སྐུ་དང་། གཟུགས་སྐུར་སྒོམ་པ་ནི་རིག་འཛིན་སྔགས་ཀྱི་སྡོམ་པའོ། །དེ་ནས་དགེ་བའི་རྩ་བ་སངས་རྒྱས་ཐོབ་པར་གྱུར་ཅིག་ཅེས་བསྔོ་བ་དང་། དེ་མ་རྟོགས་པའི་སེམས་ཅན་ལ་སྙིང་རྗེ་སྒོམ་པ་དང་། ཆོས་ཐམས་ཅད་རྨི་ལམ་ལྟ་བུའི་ངང་ལས་སྤྱོད་ལམ་བྱ་བ་སྡོམ་པ་གསུམ་མྱུར་དུ་སྨིན་པར་བྱེད་པའོ་ཞེས་གསུངས་པའི་དོན་ཉམས་ལེན་གྱི་རིམ་པ་ལ་སྦྱོར་བ་ནི་སེམས་རྒྱུད་ལ་འདོད་ཆགས་ལྟ་བུ་གཅིག་སྐྱེས་པའི་ཚེ་རང་ཉིད་རྟེན་དགེ་སློང་ལ་སོགས་པ་ཡིན་པ་རྒྱུ་མཚན་དུ་བྱས་ནས་སྤོང་བ་ནི་སོ་ཐར་གྱི་ཉམས་ལེན།  དེའི་སྟེང་དུ་གཞན་གྱི་འདོད་ཆགས་འབྲས་བུ་དང་བཅས་པ་ཐམས་ཅད་རང་ལ་ལེན་ཅིང་རང་གི་བདེ་དགེས་སེམས་ཅན་དེ་དག་བདེ་བར་སྒོམ་པ་ནི་བྱང་སེམས་ཀྱི་སྡོམ་པའི་ཉམས་ལེན། དེ་ནས་བླ་མ་སྤྱི་བོའམ་སྙིང་ཁར་བསྒོམས་ནས་གུས་འདུད་དྲག་པོ་བྱས། འདོད་ཆགས་ཀྱི་གསལ་བའི་ངོ་བོ་དེ་ཉིད་འོད་དཔག་མེད་དུ་བསྒོམ་ནས་སེམས་བདེ་སྟོང་གི་ངང་ལ་མཉམ་པར་བཞག་པ་ནི་སྔགས་སྡོམ་གྱི་ཉམས་ལེན་ནོ། །དེ་བཞིན་དུ་ཉོན་མོངས་པ་གཞན་རྣམས་ལ་ཡང་ཅི་རིགས་པར་སྦྱར་བར་བྱའོ། །དེ་དག་ནི་སོ་ཐར་གསུམ་ལྡན་དུ་ཉམས་སུ་ལེན་པའི་ཚུལ་ཡིན་ལ།  བྱང་སེམས་ཀྱི་སྡོམ་པ་གསུམ་ལྡན་དུ་ཉམས་སུ་ལེན་ཚུལ་ནི་གཞན་ལ་སྦྱིན་པ་གཏོང་བའི་ཚེ་ཡང་ཆང་དང་དུག་དང་མཚོན་ཆ་ལ་སོགས་པ་གཞན་ལ་གནོད་པའི་རྒྱུར་གྱུར་བའི་མ་དག་པའི་སྦྱིན་པ་སྤོང་པ་ནི་སོ་ཐར་གྱི་ཉམས་ལེན།   སྦྱིན་པས་འཁོར་དུ་བསྡུས་ནས་ཆོས་བསྟན་པས་གནས་སྐབས་དང་། མཐར་ཐུག་གི་ཕན་བདེ་ལ་འགོད་ཅིང་དེའི་ཚེ་ཡང་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པ་ནི་བྱང་སེམས་ཀྱི་སྡོམ་པའི་ཉམས་ལེན།  ཐམས་ཅད་ཀྱང་ལྷ་དང་ཡེ་ཤེས་སུ་བྱིན་གྱིས་བརླབ་ནས་ལོངས་སྤྱོད་པ་ནི་སྔགས་སྡོམ་གྱི་ཉམས་ལེན་ནོ། །དེ་བཞིན་དུ་ཕ་རོལ་ཏུ་ཕྱིན་པའི་སྤྱོད་པ་ཐམས་ཅད་ཀྱང་གསུམ་ལྡན་དུ་ཉམས་སུ་ལེན་པར་བྱའོ། །སྔགས་སྡོམ་གསུམ་ལྡན་དུ་ཉམས་སུ་ལེན་པའི་ཚུལ་ནི་སྒྲུབ་ཐབས་གཅིག་ལ་ཡང་སྔོན་འགྲོ་ཐམས་ཅད་ཀྱང་སྡོམ་གསུམ་གྱི་ཉམས་ལེན་དང་།དངོས་གཞི་ཡང་སྡོམ་གསུམ་གྱི་ཉམས་ལེན་དང་། ལྷའི་སྐུ་དང་ཕྱག་མཚན་ཐམས་ཅད་ཀྱང་སྡོམ་གསུམ་གྱི་ཉམས་ལེན་དུ་འགྲོ་བའི་ཚུལ་བླ་མ་དམ་པ་བསྟེན་ཅིང་། དྲི་མ་མེད་པའི་རྒྱུད་སྡེ་ལ་སྦྱར་ཏེ་ཤེས་པར་བྱའོ། །འདིར་ནི་ཇི་ལྟར་སྦྱོར་བའི་ཚུལ་རྒྱས་པར་སྤྲོ་བའི་སྐབས་མ་ཡིན་པས་མ་བྲིས་ལ།   ཞེས་གསུངས་པས་སྦྱོར་ཚུལ་མདོར་བསྡུས་ཟུར་དུ་བཀོད་པ་ལས་ཤེས་པར་བྱའོ། །དེ་ལྟར་འབྱུང་བའི་ཤེས་བྱེད་ནི་གསང་པ་འདུས་པའི་མན་ངག་འགའ་ཞིག་ལས་ལམ་རིམ་པ་ལྔ་པོ་རེ་རེ་ལ་ཡང་རིམ་པ་ལྔ་ལྡན་དུ་ཉམས་སུ་ལེན་པའི་ཚུལ་བཤད་པ་དང་།   རྗེ་བཙུན་ནཱ་རོ་ཏ་པའི་འཁོར་ལོ་བདེ་མཆོག་གི་མན་ངག་འགའ་ཞིག་ལས་སྒྲུབ་ཐབས་སྤྱི་སྐུ་གསུམ་གྱི་ཉམས་ལེན་ལ་སྦྱོར་ཞིང་བྱེ་བྲག་ཏུ་དེ་རེ་རེ་ཡང་སྐུ་གསུམ་གྱི་ཉམས་ལེན་ལ་སྦྱོར་བའི་ཚུལ་བཤད་པ་དང་། རྣལ་འབྱོར་དབང་ཕྱུག་གི་མན་ངག་ལས་དབང་བཞིའི་ལམ་རེ་རེ་ཡང་དབང་བཞི་ལྡན་དུ་ཉམས་སུ་ལེན་ཚུལ་བཤད་པ་བཞིན་འདིར་ཡང་ཉོན་མོངས་པ་རེ་རེ་སྤོང་བ་ལ་སྡོམ་པ་གསུམ་ལྡན་གྱི་ཉམས་ལེན་སྦྱོར་བར་གསུངས་པས་ཤེས་པར་ནུས་སོ།  །མདོར་ན་ཕ་རོལ་ཏུ་ཕྱིན་པའི་གཞུང་ལུགས་ལས་གོ་སྒྲུབ་ཉམས་སུ་ལེན་པའི་ཚེ་ཕར་ཕྱིན་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པ་ལྟར་གསུམ་ལྡན་གྱི་གང་ཟག་གིས་སྡོམ་པ་གསུམ་པོ་རེ་རེ་ཡང་སྡོམ་པ་གསུམ་ལྡན་དུ་ཉམས་སུ་ལེན་པའི་ཚུལ་དྲི་མ་མེད་པའི་བཀའ་དང་བསྟན་བཅོས་ཀྱི་སྟེང་དུ་བློ་གྲོས་ཀྱི་མིག་རྒྱ་སྐྱེད་དེ་ཤེས་པར་བྱས་ནས་སྒོ་གསུམ་གྱི་བྱ་བ་རེ་རེས་ཀྱང་རང་གཞན་ལ་ཕན་བདེ་བསམ་གྱིས་མི་ཁྱབ་པ་སྒྲུབ་པར་བྱའོ། །སྔོན་དུས་འཇམ་དབྱངས་རྣམ་འཕྲུལ་ས་སྐྱ་པའི། །རྗེ་བཙུན་གོང་མས་རྒྱལ་བསྟན་ཡོངས་རྫོགས་ཀྱི། །ཉམས་ལེན་འཁྲུལ་མེད་གཏན་ལ་ལེགས་ཕབ་ནས། །རྨད་བྱུང་ལམ་བཟང་ཆེས་ཆེར་གསལ་བར་མཛད། །དེ་རྗེས་དེ་ཡི་བཀའ་སྲོལ་བླ་མེད་དེ། །རྒྱལ་བས་ལུང་བསྟན་ཀུན་མཁྱེན་ཨེ་ཝཾ་པ། །ཡབ་སྲས་བརྒྱུད་འཛིན་བཅས་པས་བཤད་སྒྲུབ་ཀྱིས། །འཛིན་སྐྱོང་སྤེལ་བས་དར་ཞིང་རྒྱས་པར་མཛད། །བཀའ་རྙིང་དགེ་ཕྱོགས་རྣམས་ཀྱིས་རང་རང་གི །སྔོན་བྱོན་མཁས་གྲུབ་རྣམས་ཀྱི་གསུང་རབ་ལ། །ཡིད་ཆེས་དད་ཐོབ་བཤད་སྒྲུབ་ཀྱིས་བརྩོན་པས། །རང་རང་ལུགས་ཀྱི་བསྟན་པ་དར་ཞིང་གནས། །དེང་དུས་ས་སྐྱའི་ཕྱོགས་ཀྱིས་མཁས་བླུན་ཀུན། །རྒྱ་གར་མཁས་པའི་ལེགས་བཤད་འདི་མཆོག་ཡིན། །བོད་ཀྱི་བླུན་པོས་ཉེས་བཤད་དེས་ཅི་བྱ། །ཟེར་ནས་རྗེ་བཙུན་གོང་མའི་གསུང་རབ་ཀུན། །ཕྱི་རོལ་གཞུང་བཞིན་དགོས་མེད་བོར་བ་ཡིས། །རང་ལུགས་བསྟན་པ་འདི་ཉིད་ནུབ་ལ་ཐུག །ཡོངས་རྫོགས་བསྟན་པའི་ཉམས་ལེན་གསུང་ངག་གི །མན་ངག་བརྒྱུད་བཤད་རྣམས་ལ་བཤད་སྒྲུབ་གྱིས། །འཇུག་པ་ལྟ་ཅི་སྒྲུབ་ཐབས་དཀྱིལ་ཆོག་གི །གོ་དོན་ཙམ་ཡང་དོན་གཉེར་མི་བྱེད་པ། །འདི་ཉིད་བསྟན་པ་ནུབ་པ་མ་ཡིན་ནམ། །དེ་ཚུལ་བསམས་ནས་སྐྱོ་བ་གཏིང་ནས་སྐྱེ། །རིས་མེད་དགོས་ཞེས་ཟེར་འདི་ས་སྐྱ་པའི། །ཁྱད་ཆོས་ཡིན་གྱི་གཞན་གྱི་མ་ཡིན་ཏེ། །རང་རང་ལུགས་དེ་ཀུན་ལས་མཆོག་ཉིད་དུ། །བཟུང་ནས་དེ་ཉིད་ཁོ་ན་གཙོར་བྱེད་ཕྱིར། །ལམ་གྱི་ཐོག་མར་བསྟན་པའི་ཉམས་ལེན་གྱི། །སྙིང་པོ་སྡོམ་གསུམ་གནད་ལ་མཁས་དགོས་མོད། །དེ་དོན་འཁྲུལ་མེད་སྟོན་བྱེད་རབ་དབྱེ་ལ། །རྩོད་པ་ལྷུར་ལེན་ཡིན་ཞེས་བརྙེས་ནས་སྤོང་། །དེས་ན་དེ་ཡི་སྤྱི་དོན་ཡིད་ནོར་ལས། །ཚིག་དོན་འགའ་ཞིག་བསྡུས་ནས་བྲིས་པ་འདི། །གོང་མའི་གསུང་ལ་བླུན་དད་བྱེད་པ་ཡི། །རྨོངས་པ་བདག་ལས་གཞན་ལ་དགོས་ཅི་ཡོད། །འོན་ཀྱང་བདག་ལ་རེ་ལྟོས་བྱེད་པ་ཡི། །བློ་དམན་འགའ་ཡི་ངོར་བྱས་འདི་ལ་ནི། །མཁས་རྣམས་ཐུགས་ཁྲེལ་མ་མཛད་སྙིང་རྗེ་ཡི། །ཡུལ་དུ་ཟུངས་ལ་བཟོད་པ་བཞེས་པར་རིགས། །ལྷག་བསམ་དག་པས་འདི་བྲིས་དགེ་བ་དེ། །ཚད་མ་སྙན་བརྒྱུད་བཞི་ལྡན་བསྟན་པ་ཉིད། །དར་ཞིང་རྒྱས་ལ་ཡུན་དུ་གནས་ཕྱིར་བསྔོ། །མཆོག་གསུམ་བདེན་པས་དེ་བཞིན་འགྲུབ་གྱུར་ཅིག །ཅེས་པ་འདི་ནི་མདོ་སྔགས་སྤྱི་དང་ཁྱད་པར་རྗེ་བཙུན་གོང་མའི་གསུངས་རབ་མཐའ་དག་གི་དགོངས་དོན་འགྲེལ་བ་ལ་འགྲན་ཟླ་དང་བྲལ་བ་ཀུན་མཁྱེན་བསོད་ནམས་སེང་གེས་མཛད་པའི་སྡོམ་གསུམ་སྤྱི་དོན་ཡིད་བཞིན་ནོར་བུ་ལས་གཞུང་གི་བསྟན་ཚུལ་དང་འོད་ཕྲེང་རྩ་བ་སོགས་རྒྱས་སྤྲོས་རྣམས་བཞག །གནད་དོན་སྙིང་པོ་རྣམས་གསལ་བྱེད་ཅུང་ཟད་དང་བཅས་ཏེ་བདག་འདྲའི་བློ་དམན་པ་བཤད་སྒྲུབ་ལ་བརྩོན་འདོད་ཡོད་པ་རྣམས་ཀྱིས་ཐོག་མར་ལམ་གྱི་གཞི་རྩ་ངོས་ཟིན་པའི་ཕྱིར་དུ། འཇམ་དབྱངས་ཀུན་དགའ་རྣམ་རྒྱལ་གྱིས་ལྷག་བསམ་དག་པས་བྲིས་པའོ།།  །།


